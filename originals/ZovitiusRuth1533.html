<html><!-- Author: Antonius Harmsen (A.J.E.Harmsen@hum.leidenuniv.nl) --><!-- Department of Dutch Language and Literature, Leiden University --><!-- Date: 10th June 2019 - Last update: 10th October 2019 --><!-- Purpose: text edition Dutch seventeenth century play -->
<!-- Mirrored from www.let.leidenuniv.nl/Dutch/Ceneton/ZovitiusRuth1533.html by HTTrack Website Copier/3.x [XR&CO'2014], Wed, 23 Apr 2025 22:20:34 GMT -->
<meta name="keywords" lang="nl" content="ceneton, "><head><style type="text/css"><!-- A { text-decoration:none } --></style><title>Jacobus Zovitius - Ruth - 1533</title><meta name="robots" content="index, follow"></head><body background bgcolor="#B3B3B3" leftmargin="50"><a href = "https://www.let.leidenuniv.nl/Dutch/Canonisations.html"><img align=bottom border=0 src="https://www.let.leidenuniv.nl/Dutch/Stijl/Dutch.gif" width="479"></a><br><br>Jacobus Zovitius: <i>Ruth.</i> Antwerpen, 1533.<br>Uitgegeven door dr. A.J.E. Harmsen, Universiteit Leiden.<br><a href = "LijstCeneton.html#nnnnn">Cenetonnnnnn</a> &#151; <a href = "https://books.google.nl/books?id=3LdbAAAAQAAJ&amp;printsec=frontcover&amp;dq=inauthor:%22Jacobus+Zovitius%22&amp;hl=nl&amp;sa=X&amp;ei=ELrgUOfaLaSe0QWX84HIBA&amp;redir_esc=y#v=onepage&q&f=false" target = "new">UB Gent</a><br>In deze uitgave zijn evidente zetfouten gecorrigeerd en gemarkeerd met een asterisk.<br><br><a name = "Begin"><table border = 0 cellpadding = 12><tr><td width = 408 align = center><a href ="#Eerste"><img align=bottom alt=Continue border = 0 src=https://www.let.leidenuniv.nl/Dutch/Stijl/Goudstaf.gif width=379 height=17></a></td></tr></table>[fol. A1r]<br><br><table border = 0 cellpadding = 1><tr><td width = 333 align = center><h4><font size = +3>{ RUTH }</font><br><font size = +2>AUTHORE IACOBO</font><br><br>ZOVITIO DRIESCHARO.<br>ludi Hoochstratani hypodidascalo.<br><br><br>Zocitij Distichon ad invidium.<br><br><br>ANTVERPIAE APUD<br><i>Michaelem Hillenium, in Rapo, Anno</i><br>M. D. XXXIII.<br>Cum gratia & privilegio.</h4></td></tr></table><hr>LUDIONUM NOMENCLATURAE.<br>Noemi vetula.<br>Orpha.<br>Ruth.}Viduae admodum iuvenculae.<br>Attabas.<br>Numenius.<br>Eudulus.<br>Lerna.<br>Philoponus.<br>Loedorus.<br>Boos.<br>Misobigamus.<br>Thaltybius.<br>Eutrapelus. Prodicus. Philopolites .}Quibus accedent septem seniores.<br>[fol. A5r]<br>PROLOGUS.<br><font size = +3>E</font>T si sciam, Viri optimi, quˆm dignitas<br>Et tituli, & authoris, subinde frigido<br>Cuivis operi, quˆmplurimum addit gratiae,<br>Numquˆm tamen diffido, quin vel o pellulae<br>Nostrae huius hoc tam sordido titulo, mihi<br>Aliquantulum invidiae, licet non ambiam<br>Hanc, Scaenicae arti gratiae, quamvis nihil<br>Desideret. Vobis quidem, risus satis,<br>Quem plurimum cupitis, parabo non parum,<br>Quid, quaeso, ut obticeam interim de auctore, cum<br>Zelandi ob ignorantiam a quibuslibet<br>Male audiant, vocabulo Ruth, homunculis<br>Abiectius, contemptiusque est? namque ne<br>Isthoc laborent, mille se periculis<br>Obicere non verentur. ut vitent idem,<br>Quos non labores perferunt? per saxa, per<br>Mare cursitant, aestumque frigusque tolerant.<br>Praetereo nunc iniurias, sacrilegia,<br>Proscripti unculas, latrocinia. neque<br>Iniuria, quom ubique ab hoc, quo alienior<br>Mortalium quisque sit, eo suspicitur et<br>Extollitur mage. Tituli vocabulum<br>Quanto laboret odio, habetis optimi<br>Viri, modo quam nomini ingenium male<br>Conveniat, et quam sit Silenus, fixius<br>Si habueritis, percipite identidem precor.<br>Peregrina nostra isthaec Ruth est, poetico<br>Vestitu adornata, nova, confecta senio<br>Tamen. homini vestitus, et formam, et etiam<br>Famam parat, conciliat. Haec itaque nova<br>Est, digna cognitu, venusta auditu. Id et<br>Scire volo, quid desiderari posset in<br>Hac forma? at hac quantumvis occidua, Helene<br>Non cederet scio: absit huic dicto tamen<br>[Grieks]<br>Dicito, pudicitia? hercule<br>Si Caesaris Pompeia cum hac certasset, haud<br>Repudium passa solvisset arbitror.<br>Quid obsecro, Dos? aedepol mirum quam in hac<br>Re polleat prae ceteris mulierculis,<br>Et id quidem vera. nihil moveor super<br>Talentorum [(transcriber); sic: Talentulorum] multitudine. perit et<br>Hoc quicquid est dotis facillime. si enim<br>Tali fuissent praeditae uxores Neri,<br>Bene scio, numquam has sustulisset gratia<br>Dotis. Equidem opportunus adsum, et inclitus<br>[Grieks]<br>Siccine heus Neptuno aquam,<br>Apollini lumen? Statim se hic sistet in<br>Proscenio vobis. tum enim quam quodlibet<br>Potius ei competere nomen, quam quod dicitur,<br>Posset videbitis. Senes, quos vel tenet<br>Alterius uxoris cupido, huc repite:<br>Nisi cuculos cupitis, huc aures date,<br>Addiscituri quam ambietis coniugem.<br>Concurrite et iuvenes, qui ob imperitiam<br>Rerum, proci mehercle strenui, verissima<br>Pro dote falsam cupitis, ambitisque: quam<br>Stulte tamen, saepissime vestro malo<br>Docetis. Huc inquam, futuri callidi<br>Verissimae dotis, pedem conserte. Sed<br>Quid singulatim quosque quaeso huc advocem?<br>Cum neminem volumus ab hoc spectaculo<br>Excludier: linguis modo hic et auribus<br>Faveat, licet non perbenignis, attamen<br>Patulis. cum id haud secus atque nomen novimus,<br>Quin hic habebit forte quod quaerere alibi<br>posset, futurum neminem. nam Zoilo<br>Tacite quod invidere, Momo mordicus<br>Quod vellicare, candido auditori item<br>Aeque quod approbare posset, arbitror<br>Hic defuturum numquam. At auditor bone,<br>Si quisque in hac mellis medullam reperiet<br>Sibi, reliquum quidnam est? quam ut auribus obviis<br>Hanc scenicam actiunculam accipias. Modo<br>Id feceris, tyrunculis ad scenicos<br>De cetero ludos, mihi auctori quidem<br>Ad dictitandum animi addidisti plurimum.<br>PERIOCHA.<br>Socrus peregrina, peregrinas quum nurus<br>Haberet, orbantur maritis socrus, et<br>Nurus. Socrus studet reverti in patriam,<br>Una comitatur hanc, parentes negligens<br>Proprios, penates, atque cognatos. Suae haec<br>Socrus volens ire obviam indigentiae,<br>Spicas honeste honesta colligit, quibus<br>Socrus famem sedat. Deinde occurritur,<br>Quas unice flet, orbitati et<br>[Grieks]<br>Consilio ut usque valent senes. suadente nam<br>Socru, magistra fit metentium. Parit<br>Dein filium, unicum socrus solatium.<br>ACTUS PRIMI,<br>SCENA I.<br>Ruth.<br>Instabilis heu fati rotam esse mobilem,<br>Vel cuilibet per me licebit noscere.<br>Ego quae fui matrona quondam nobilis,<br>Opulentula et potens, ad haec beatula,<br>Praedita viro et gnatis duobus: at modo<br>Ignobilis, paupercula, impotens, adhaec<br>Misera, viro atque liberis orbata sum,<br>Pro summe Iuppiter, tibi pro ludon'est<br>Acheronticam hanc tam obruere donis dolii<br>Tui sinistri? siccine in mulierculam<br>Saevis tot incommoda? quibus quamvis foret<br>Vir Ianus alter, nec salutem quampiam<br>Reperire posset: nedum ego muliercula,<br>Tum consilii tum consulentis indiga,<br>Quam luctuosa et anxia infortunia.<br>Heu perpulit me a patria procul famis<br>Violentia, atque alimoniae ingens caritas.<br>Digressa et illinc sum admodum dives, viro<br>Pol optimo inter optimates [(transcriber); sic: opimates] praedita,<br>Quem mihi ferocia invidere diutius<br>Fata. exin utraque soboles hic coniuges<br>Ducunt, satis quidem probas. Demum utraque<br>Obit absque liberis. Decem annis hic moror<br>Aliena, pauperie laborans maxima.<br>Cum haud suppetit, quo farciam mihi indigum<br>Stomachum, labore nec mihi corradere<br>Valeo. sum anus namque impotens. nisi et meae<br>Nurus probissimae mihi ferrent opem,<br>Quid quaeso praeter restim huic reliquum foret?<br>Hae vero non tam beneficae semper mihi<br>Erunt, licet (quam sunt pio erga me animulo)<br>Semper futuras benevolas mihi, satis<br>Certo scio. nam nubiles sunt, et bonae<br>Formae quidem. communis atque est mos viris,<br>Aegre ut ferant, si digamae nimium colant<br>Socrus priores. ergo quid misellula<br>Agam, haud scio. saltem unica est mihi via<br>Salutis: haec si fallit mulierculam,<br>Illius in dubium scio vita veniet.<br>Age, conferam me in patriam quam ocissime,<br>In venero fortassis illic quempiam,<br>Qui vel mei miserebitur: namque audio<br>Famem esse profligatam. Ob hoc prae foribus hic<br>Volo desidere modo, usque donec redierint<br>Nurus. scio ut non ostiatim garriunt,<br>Re acta domum se conferent. Vah, commodum<br>Huc conferunt se. ubi dixero haec ipsis, scio<br>Numquam sinent. Sed quod statutum est in animo, id<br>Conficere quam primum arbitror consultius.<br>SCENA II.<br>Orpha. Ruth. Noemi.<br>Quis mea Ruth, est mortalium tam saxei<br>Pectusculi, quem acerbior Rhamnusiae<br>Euentus haud deiceret in luctum? Virum<br>Quem suspicabar, heu, mihi fore comitem<br>Perpetuum, et hic quam brevi, imo temporis<br>Vel punctulo subtractus est mihi. O fera et<br>Saeva Atropos, sic unice carum mihi,<br>Quid? imo charius quam ego ipsa sum mihi,<br>Divellere a me scilicet tibi libuit?<br>Quot sunt, diem connubii ulnis obviis<br>Laetum manentes alterum? istos negligis,<br>Respuis inofficiosa. ubi pessima volunt,<br>Non vis: ubi nolunt, venis ultro. atque item<br>Ubi copula est hac luce carior, invida<br>Saevis: ubi vero est tenebris tristior<br>Cymmeriis, male blanda blandiris. Mea<br>Ruth, nunc piget vivere. utinam in materculae<br>Licuisset oppetiisse nixu infantulae.<br>RV. Siste lacrimas. Quid adiumenti conferunt<br>Hae lacrimae infortunio? Mortalis is<br>Fuit. OR. Ruth, o, fuerit licet mortalis is,<br>Quoties tamen virum imaginor carissimum,<br>Pol tum penes me non sum ego. Quid femina<br>Est sine viro? RV. Quid femina inquis sine viro?<br>Quam stultula es. Tune peteres viro alteri<br>Nubere, ubi tam probum habueris? Pol, ita me Hymen,<br>Etsi ordinis iam patricii viro forem<br>Nuptura, crede, potius ipsa mihi necem<br>Asciscerem, quam nuberem: sic me viri<br>Demortui astrinxit sibi gratissimus<br>Amor. viri mortem aequius ferrem aedepol,<br>Colloquia si minime negarentur mihi.<br>Sed id est quod excutit mihi saepe lacrimas.<br>OR. Imo alia me excruciant magis. RV. Nempe generis<br>Interitus. id doleo etiam. OR. Imo alia. R. Alia?<br>Quae? dicito. OR. Curis domus, Ruth, anxia est.<br>Vir fuit, is intercepit. Et si quando erat<br>Epulandum apud nostratium non infimos,<br>Tamquam umbra eum comitabatur officiosa: Sic<br>Mihi videbar inter optimas quidem<br>Non infima. at neglecta iam, et satis anxia,<br>Contineo me domi. RV. Et quidem satius puto.<br>Sibi femina placente nihil est stultius.<br>Denique probae est mulierculae, domesticam<br>Curare rem, minime studere epulis. Ea'<br>Ne te Orpha sollicitant [(transcriber); sic: sollicitant] ? OR. Adhuc quid est: sed id<br>Est religio eloqui. RV. Hancce religiosulam [(transcriber); sic: relligiosulam] ,<br>Quam similis es tui. Tibi ista male anxiae<br>Relinquo. ego saltem mihi salubria<br>Colloquia denegari: id inquam unum fleo,<br>Quam casta, et heu, qui sancta erant. Dicere solet,<br>Unum suos colere Deum, quique omnia<br>Creaverat, leges adhaec dederat suis<br>Autographas. OR. Sanctas. RV. Eas si quipiam<br>Servaverint, olympico fruerentur hi<br>Elysio. Et ad suos mihi dedit fidem<br>Nos demigraturos, fames ubi suos<br>Destituerat. Quam eius fui cupida, Deus<br>Pol ille noverit. OR. Et ego eius quoque fui<br>Usque cupidissima, sed viro comite. NO. Audio<br>Illas loqui haud scio suis quid de viris.<br>RV. Si, sed aliquis peccasset in leges datas,<br>Perpetuus illi poena tartarus foret.<br>OR. Quam Theseas hic porrigat lapsis manus,<br>Quamque facilis sit aditus iisdem ad hunc, ubi<br>Deliquerint quicquam, meus tandem addidit.<br>NO. Loquuntur audio de suorum coniugum<br>Confabulati unculis. Mihi mora<br>Quaevis odio est. Huc huc adeste filiae.<br>OR. Socrus vocat nos. RV. Ipsa ubi est? OR. Hem respice.<br>RV. Tun hic eras mater? Quid hic iam desides?<br>NO. Exspecto vos. RV. Prae foribus? NO. Hic nisi domus<br>Dium sit. RV. Absit. quid rei est tibi in animo?<br>Ut quae soles cochleae instar assidue domi<br>Latitare, nunc prae foribus hic modo sedeas?<br>OR. Sane id ego demiror quidem. RV. atque ego aedepol<br>NO. Egressa sum actura hic periculum, num anus<br>Iter animo acceptum queam conficere. RV. Iter?<br>OR. Iter? RV. Quod acceptum iter ais? NO. Habetis ex<br>Me, nos adactas huc famis saevitia.<br>RV. En mater hic nulla est ciborum caritas.<br>OR. Imo omnium est hic magna vilitas. NO. Satis<br>Experta, novi. Interloqui sed sistite.<br>Comitata coniuge et duobus liberis,<br>Coniunx obit. Ducunt deinde in coniuges<br>Vos: id mihi displicuit, ut quod maxime<br>Mihi placuit. OR. Dii boni, beatulas<br>Nos dicerem, si essent adhuc superstites.<br>NO. Ambo moriuntur absque liberis, ita<br>De genere nostro actum est, quod unice fleo.<br>RV. Sic, mater, erat in fatis. Quisnam potest<br>Contra renitentia reniti fata? NO. Pol<br>Belle, renituntur mihi fata oppido.<br>Ego quae fui quondam Habraamo ditior,<br>Sum inops modo. Et nobilis: at o quid modo minus?<br>Comitata, sed sola modo. RV. Mater conqueri<br>Cessa: nec es pauper, nec ignobilis, et haud<br>Sola es. Putas te pauperem, horribilis ubi<br>Fortuna subtraxerit id a te quod suum est?<br>Nos e matris alvo nudae in hunc mundum sumus<br>Ingressae, et haec fovet suis nos reculis.<br>Iam si manum retrahere huic libeat, agas<br>Tum gratias, velut usa alius reculis.<br>Porro alterum hulcus quod animo tuo dolet,<br>Papula est. Ais te ignobilem? OR. Arbitraris hanc<br>Nostra ex domo nobis adesse mater? Haec<br>Aut ex Stoa, aut Academia Platonica<br>Prodit, quae ita in numerato habet philosophiae<br>Dogmata. RV. Si ego tibi lapides (mater) loquor,<br>Hic comprimam me. NO, Tun mihi lapides? pol ex<br>Animo loquor, meras mihi loqueris rosas.<br>Perge obsecro. RV. Quod vero ais te ignobilem,<br>Mihi videntur fabulae. Haud holosericae,<br>Aut florulentae, mater, aut id vestium<br>Genus, aliquam indicat esse nobilem: neque<br>Anteambulonibus, aut pedisequis [(transcriber); sic: pedissequis] quidem<br>Stipata, sit vocanda nobilis. sed haec,<br>Quam nobilem generosa virtus efficit.<br>Cuius fuisti absque dubio usque sedula<br>Cultrix. NO. Deus qui cuncta novit, noverit.<br>Pulchre quidem tu philosophata es. ceterum<br>Quod sola sim, non quit negari. RV. Sola tu?<br>Mane parum. OR. Num solitudo nos premit? RV.<br>Quid at hesperus serus vehat, nescis. meus<br>Mihi tamen dixit maritus saepius,<br>Futurum id, ut numerosiores vel habeat<br>Deserta proles, atque quae viro nupta est.<br>Forsan et habebis qui excitabit indolem<br>Ex te, aut tuis: mutasse te ut fateberis<br>Feliciter. NO. Quid dicis, ex me? nihil quidem:<br>Sed ex meis sperare possum quidpiam.<br>Certum est ob hoc iam, filiae, ingredi: ut ocius<br>Mihi parem viaticum, quo utar ego in hoc<br>Itinere. quando adire patriam mihi est<br>In animo, et hinc migrare. RV. Mater siccine<br>Nos deseres? NO. Sententia est mea. RV. Pol ego<br>Comitabor hanc quoquo iverit, cum illa quidem<br>Vel ad suos proficisar. OR. Atque ego sequar.<br>ACTUS SECUNDUS.<br>Attabas. Numenius.<br>Pro summe Iuppiter, haud scio quidem de me<br>Quid fiet, omnes coriolae [(transcriber); sic: choriolae] meae latrant:<br>Et lippiunt fauces mihi fame. Eheu me,<br>Qui mihi color? quae habitudo corporis quondam<br>Fuit? modo at squalidus sum, et aeger, et sentus,<br>Et id mea culpa quidem. Paternam rem<br>Namque abligurivi impigre alea et vino<br>Chio. NV. Hicine [(transcriber); sic: Hiccine] est heus Attabas, loci, nec non<br>Nostri ordinis? certe ipsus est. Quid hic narrat<br>De Chio et alea? num is exulat mecum<br>Patria, quod hunc regione in hac modo cerno?<br>Crede. Et num is omnem rem alea abligurivit,<br>Chium quod incusat? ita suspicor. Sed cur<br>Virum alloqui, atque interrogare rem cesso?<br>Heus Attaba. AT. Hem quis nominat me? NV. Ego.<br>AT. Quis tu es?<br>NV. Numenius, tuus hercle amicus. AT. Hem noster?<br>NV. Sic est. AT. Qui ego te conspicor, mihi enarra,<br>Hoc in loco? NV. Me? AT. Te inquam. NV. Id ordine efferam<br>Tibi: sed ea lege, ut et item mihi narres,<br>Qui huc veneris. AT. Recipio me illud acturum<br>Tibi. differor quamvis fame, attamen scire id<br>Desidero. NV. Fame hem? viatici quaeso<br>Nihil tibi est? AT. Idne monogrammica haec pulchre<br>Tibi arguit facies? viatici quicquid<br>Erat, id iter prodegit. Ast libet scire:<br>Sed Asianus ne esto. NV. Ero Lacon. Nosti<br>Quare exulem patria: ergo ubi reliqui exul<br>Patriam, Corinthum adnauigavi, onustus re<br>Ampla. ast ubi appuli, ilico haud scio sane<br>Qui occurrere, et rogare, quid novi adferrem.<br>Sed penitius post quam videre me, noscunt quid<br>Vener. Officiose adest probus quidam,<br>Ut rebar, exquirens, petesseremne ipse<br>Probus, probum hospitium, annui? Probus tum ille<br>Duxit me in hospitium, aedepol videbatur<br>Primitus honestum. Intrantem ubi viderunt me<br>Famuli, exhibent sellam mihi, assido. numquid<br>Libeat mihi? rogare. prandium dixi<br>Pontificium volo. oboediunt statim, sternunt<br>Et lectulos. decumbitur. papae, quos non<br>Hic apparatus? dubium erat quidem. AT. Ah Come,<br>Quam iniquus es. si esset mihi modo panis<br>Aterrimus, faterere me lupum. NV. Mox te<br>Iuvero. AT. Mihi exigua mora annus est hercle. NV.<br>Mox dixero. accubuere homunciones hic<br>Mecum hercle festivissimi, potabamus<br>Hilariter. mox de Planesio hic, alter<br>De Thaide occipiunt loqui. AT. Disertos hos<br>Fecundus effecit calix. NV. Tenes. Quidam<br>Mihi tacenti, Heus nulla Naevia, aut Thais<br>Est tibi? ego, Nulla, inquam. sed unica est Lais,<br>Hunc quae Corinthum allexit. ille tum. Magno<br>Meret. Hic ego: Pecuniae satis, detur<br>Modo potiri. ostendi et ocius zonam<br>Aere tumidam. Hanc ubi videre, dicebant,<br>Num Laidem petis? Peto. ilico fertur<br>Per servulum. Iunonia advenit, secum<br>Trahens decem pedisequas [(transcriber); sic: pedissequas] . AT,. Num erat forma?<br>NV. Forma? hercle praetulisset hanc Alexander<br>Veneri. ego saxeus videndo femellam<br>Sedi. Salutatis quibuslibet, nostro<br>Lateri statim se adiunxit, haud scio quare:<br>Puto me advenam credebat unicum forte.<br>[Grieks]<br>assedisse me, hercle iurassem.<br>In facie et in lingua gerebat haec ipsam<br>Venerem. Misellulus ego Bacchus, haud Mavors,<br>Venerem ambiti [(transcriber); sic: ambii] hanc: noctem precabar insanus.<br>Respondit, Heus noctem meridie? adsit nox,<br>At interim Veneris amica gustemus.<br>Nam absque Cerer et Baccho Venus iacet. Vera<br>Per Herculem inquis, ego. eia Bacchus et munda<br>Detur Ceres. qui exoluet, est modo praesens.<br>Vah Bacchus et Ceres? datur cibus talis<br>Hic capite damnatis, ait. Miser rursus,<br>Quicquid tibi Lais lubet, licet, dixi.<br>Bromia ades huc, inquit, per optime nosti<br>Vinum palatulo meo unicum nectar:<br>Ferto amphorarum par. AT. Tot, Iris haec, villi<br>Sola ebibit? NV. Mane Tu Edusa, quam primum<br>Ambrosiam stomacho meo pares velim. (hercle ad<br>AT Morigerae erant? N. Monosyllabae. A. Probe me<br>Perniciem erant instructae. NV. Erant? mane, nondum<br>Omnem rem habes. Editur, potatur, et tandem<br>Chorea ducitur. tibicinum princeps<br>Aderat. is Hedymeles erat, mea sane<br>Sententia. AT. Hercle longus es. NV. Molestus tu:<br>Iam fecero. Estur et potatur, ut dixi.<br>Ubi nox adest, ad calculum vocantur tum<br>Omnia, minae consumptae erant ibi plus quam<br>Novendecim. AT. Novendecim? die et uno?<br>Vah, satrapes quamvis fuisset illius<br>Amator, haud potuisset hos tamen sumptus<br>Sufferre. NV. Sumptus hos? mane parum, audi id quod<br>Plus est. Domum se quisque proripit, praeter<br>Laida, suis cum ancillulis. Precari tum<br>Coepi miser noctem. inquit illa, Tun credis<br>Posse precibus te id consequi? nihil sane<br>Agis. Quid, inquam, precibus? optime exolam [(transcriber); sic: exoluam] :<br>Atque etiam ita, ut dicas bene esse tecum actum.<br>Ne sic quidem, numerato mille drachmas (si<br>Te admitto) Caelozonae, ait, meae. AT. Invisum<br>Propudiolum. Hem<br>[Grieks]<br>tua haec Venus certe est.<br>At qui se habebat zona? NV. zona? belle. Hanc tum<br>Ancillulae in lecto locant, ego et ducor<br>Apud hanc. Papae, vitam deorum adeptum me<br>Putabam. iniqua lux adest: adest quaedam<br>Placide rogans, num Laidi placet quicquam?<br>Odiosa Lais, ait, ubi moraris? te ex<br>Agitet Venus. vel prandii appetit tempus.<br>Nondum, inquio. Facessito, parato mox<br>Ut vestiar, dixit. aliae statim adcurrunt,<br>Hanc vestiunt, abeunt, citus sequor. Rursus<br>Ientaculum paratur elegans, lautum,<br>Indulsimus genio beatuli. Sed quid<br>Multis? ago hanc vitam pecunia salva.<br>At perdita, nusquam ipsa Lais, ancillae et<br>Nusquam, imo fracta est tessera. AT. Obsecro dicas,<br>Quid commodi tu consequutus es tandem,<br>Ex Laidis forma? NV. Rogas? quid ex Cires<br>Comites Ulyssis? AT. Haud scio. NV. Id tibi dicam.<br>Hunc reddidit leonem, et alterum vulpem.<br>AT. Aut es leo, aut vulpes? NV Ego et leo et vulpes<br>Sum. quid? cum enim vi extorqueo a viatore<br>Pecuniam, dic, num probe tibi functus<br>Munere leonis videor? et cum ubique omnes<br>Circumvenire proditoria fraude<br>Conor, quid heus? num rite dicor et vulpes?<br>AT. Sed num satis tuto quidem? NV. Quid, hem tuto?<br>Quam sit superstitiosus iste, non nosti,<br>Populus. Hic unum credere in Deum se, inquit,<br>Qui vult, reseruetur sibi in malos poena.<br>Potius enim (credito) manus in ignem, quam in<br>Latrunculum aut furem inicerent. AT. Inauditum<br>Genus hominum. At qui huc veneris, scio nondum.<br>NV. Faxo scies. Forte ut fit, incidit sermo<br>Inter epulas, zona valente, diversis<br>Super hominum ritibus et institutis. Haud<br>Sine omnium ritibus et institutis. Haud<br>Adduxit in medium, animo meo insculpsi,<br>Mecum arbitrans: Vacua crumenula, id certum<br>Mihi erit asylum. Factum opinioni mox<br>Respondit. AT. Hic ne my quidem huius audivit,<br>Regionis ignarus etiam est. pudor namque<br>Hunc reddidit patriae exulem. Haud potest dici<br>Quam gaudeam, me repperisse te longe<br>A patria. Numeni eris mihi praesens<br>Deus, famem sedare si velis, qua nunc<br>Crucior Saguntina. Nv. Id rogas? meum quicquid<br>Est, id tuum esse existimato. AT. Fac detur.<br>NV. Sequitor. Mane, quem video? AT. Quid tibi cum istoc?<br>NV. Cum isthoc ais? per Herculem, haud secus<br>tales<br>Quam Corycaeus subsequor, tum et observo.<br>Namque cruciarer eripi bolum nostris<br>E faucibus. AT. Certe ex meis bolum impune<br>Auferret haud quisquam, scio. Bolus gaza<br>Mihi Persica esset, valeat ille. Narrabo<br>Mox tibi meum infortunium. NV. Lucrum nobis<br>Huberrimum spirabit hinc, scio: quaeso<br>Lateamus hic paucillulum. AT. Fames atque<br>Sitis nihil super lucro moventur: quin<br>Vel panis atri frusto, et undulae haustu quam<br>Minimo [(transcriber); sic: Mimimo] , Midae regno hercle cederem. NV. Numquam id<br>Faceres scio, si Soebidas fores. Hem audi.<br>SCENA II.<br>Eudulus.<br>Iussit me herus rebus relictis omnibus<br>Prodire rus, et qui se habent agrariae<br>Res visere. illuc prodii. video alios<br>Cribra cula, atque alios cylindros, et alios<br>Messorias falces parare. Quisque pro<br>Se operatus est sedulo ut aceruarent diu<br>Fruges petitas. Haec ubi video, inquio<br>Mecum, Quam inique comparatum est, ut qui egent<br>Minus, laborent magis, et otiosulos<br>Suis alant laboribus. namque agricolae hi<br>Non sibi, at heris serunt, metunt. nam victitant<br>Olusculo et sero atque lacte: cum interim<br>Heri impigre obsonant, potant, unguenta olent.<br>Quid hoc malum infelicitatis est? nisi, ut<br>Credo, hos ferundis miseriis natos. At haec<br>Dum ego reputo, imprudens reliqui villam heri:<br>Id sentiens, rursum revertor. Ast ubi<br>Illuc redi, conspicor herilem villicum<br>Nil agere. coepi mecum ego cogitare, Ehem<br>Si rite quid factum expetis, mandes huic,<br>Qui ceteris operantibus latet domi<br>Securus. hiccine villicus frugi est? virum<br>Adii, rogo, num se otii pudeat? Qui ita?<br>Ille. rogo, Num vides alios rei dare<br>Operam? inquit ille, omnia parata esse, et nihil<br>Desiderari hic absque coadiutoribus.<br>Quantum queo, conicio me mox in pedes,<br>Isthaec hero renuntiaturus. At ubi<br>Inveniam herum nescio, domi, an apud forum.<br>Sed estne hic ipsus de quo agebam? et certe is est,<br>Nescio quid hic ambulet. adibo, et alloquar.<br>SCENA III.<br>Attabas. Boos. Numenius. Eudulus.<br>Numquam hercle amico amicus es tu. NV. St, tace,<br>Quaeso morare paululum, te contine,<br>Fortassis obicietur hic ovis lupo.<br>EV. Salve here. BO. Mihi quis herus? adesne Eudule mi?<br>Frugi es, probo negotium capessere,<br>Atque expedire id ocius. EV. Sic est. BO. Sed heus,<br>Qui res agrariae se habent? dicito, satin<br>Salvae? EV. Satin? maxime here. BO. Laetor. Quomodo<br>Fruges se habent interrogo, et quid villicus,<br>Messoribus num eget? EV. Rogas, fruges? Here<br>Quondam hos agros fuisse nudos frugibus,<br>Modo si videres, diceres. BO. Id arguit<br>Fames decennalis. EV. Here, et ante istos decem<br>Annos. BO. Potest credi? EV. Nihil magis. BO. Deus<br>Bone, quam benignus es in tuos male meritos.<br>AT. Illud vide silicernium, beneficium<br>Cereris suo asscribit Deo. NV. St, ne audiant.<br>BO. Demessione num etiam egent? EV. Num egent rogas?<br>Iamdudum et aream, quid dico aream? imo iam<br>Omnia parata, villici otium arguit.<br>BO. Quid otium? num somnium illud otio<br>Torpet modo? EV. Non, coadiutores sed manet.<br>BO. Coadiutores? indicasset id tibi<br>Per servulum, si villicus frugi esset. At<br>Scis quid volo? EV. Si dixeris, sciam. BO. Volo<br>Cras strenuos operarios conduxeris,<br>Qui arcere noctivagos latrunculos queant.<br>EV. Fiet. Here numquid aliud? BO. Hoc curato. EV. Iam<br>Curatum erit. BO. Villico renuntiato, te<br>Diluculo summo adfuturum. EV. Illuc eo,<br>NV. Nunc faxo edes, modo sequitor me. Agant<br>Quidquid velint, mihi messis huius cedet haud<br>Exigua portio tamen. Sequeris? AT. Libens.<br>NV. Foemellulae. AT. Foemellulis nihil boli est.<br>SCENA IIII.<br>Noemi. Orpha. Ruth.<br>POl non anilem credo fabulam esse, sed<br>Oraculum Mosaicum, quod inquiunt,<br>Quemuis viatorem bonam partem itineris<br>Fecisse, si porta sit egressus. nam ego<br>Egressa vix anilibus pedibus domo,<br>Videro mihi absolvisse iam medium iter, et<br>Adhuc pedes mihi pruriunt, fugamque item<br>Ardent. ita et vivit Deus, si non putem<br>Alas mihi esse, aut Mercuri talaria<br>Vestri. Nam ego quamvis sum anus, veruntamen<br>Mercede vel promptissima, non cederem<br>Vestro aedepol Ladae, aut Doloni, aut Herculi,<br>In itinere hoc faciendo. et ignoro quidem<br>Qui hoc fit. mihi namque si allo esset iter, haud<br>Testudinem praeverterer. Credo haud secus,<br>Quam aliquis equus non bene satur: quo si tibi est<br>Certum uspiam pergere, opus est bene stimules<br>Calcaribus: sed ubi reverteris domum,<br>Freno indigebis tum. OR. Paterni quam soli<br>Auida est socrus. RV. Mater, solum omne patria<br>Est forti, ut aequor piscibus. NO. Sed immemor<br>Sui ut sit, haud sinit tamen cuivis sua<br>Patria. domum quaeso revertimini. RV. Domum,<br>Mater? OR. Domum dicis? RV. Nihil faciam minus.<br>Quin ad tuos pergam simul tecum. OR. Atque ego.<br>NO. Quid mecum? RV. Ita est, tecum. NO. Ad meos? RV. Imo ad tuos.<br>NO. Absit rogo, ut vestros relinquentes deos,<br>Iurare velletis mei in leges Dei:<br>Quae quam graves sint, nostis. RV. Hem graves? NO. Graves.<br>RV. Stipendium at dulcissimum est. NO. Non ambigo,<br>Sed apostatae a vestris vocabimini. RV. A in hem?<br>Apostatae? nihil minus sumus. Iam enim,<br>Si vera fas sit eloqui, re apostatae<br>Sumus. cum enim sint hi dei, si dii tamen<br>Sint nominandi scilicet, manuum hominum<br>Opuscula: insuper os habentes, nec loqui<br>Posse: et oculos, nec cernere: atque aures, neque<br>Audire: quid magis sumus quam apostatae,<br>Hos si deos coluerimus? OR. Per pol eadem<br>Audivimus meo ex viro. RV. EX meo omnia<br>Haec habeo. Ceterum, Deus bone, quantula<br>Et o quam inaudita in suos beneficia<br>Mihi retulit collata vestro et a Deo.<br>Pol sic ubi haec verissima esse credidi,<br>Cupida hinc migrare et advolare illuc, fui.<br>OR. Fuit mihi idem animus quidem semper. NO. Fide<br>Bona, nihil vos commovent cognatuli?<br>RV. Tu mihi pater, tu mater. haud ullus est<br>Cognatulus praeter tuos. NO. Sed facilius<br>Hic consequemini viros, cum filiae<br>Estis bonae, bonis item prognatae. at id<br>Quod aucupantur huius aetatis proci,<br>Dotem puto ingentem, parum est. nihil sed est<br>Quod conquerantur ceteris de dotibus<br>Naturae, adultae cum estis, et formosulae.<br>RV. Me suspicaris velle nubere viro<br>Unquam alteri, quam praeter ex te mihi datum?<br>Id absit a me. NO. Ineptin' hem? num ex me virum?<br>Nonagenaria pareret tibi virum?<br>Ridiculum id est. Esto tamen, puellulus<br>Gignendus esset (nugae) ab hac iuvencula<br>Nonagenaria: sterilis certe, prius<br>Quam masculesceret puer, foret utraque.<br>Morare. OR. Pol, nil verius. NO. Consultius<br>Est vos redire in genus vestrum fere<br>Nullum: sepultum semper optatis, quod et<br>Bene stabile, aeternumque forsitan foret.<br>OR. Credito mihi, non dimoverer a tuo<br>Latere, nisi istud me moveret. RV. Hau, quae ais?<br>Tun dimoveberis? NO. Rogo, comitare tu.<br>RV. Te? NO. Illam. OR. Aedepol mater (ita me omnes oderint<br>Dii) redirem, sin id urgeret. Vale<br>Itaque diu mater. NO. Vale et tu filia.<br>Det tibi Deus concordiam cum coniuge,<br>Quem sortitura es. RV. Siccine abscedis? OR. Vides.<br>NO. Tu sequere eam, ut coeptum queam conficere iter.<br>RV. Sequererne ego? ne unum quidem latum pedem abs<br>Te dimovebor, quin futura sum comes<br>Tibi, vel ad imos aedepol manes. NO. Procul<br>Avertat id Deus optimus maximus. RV. Ita est<br>Tamen. N. Ais ad superos. R. Mihi placet. NO. Si sic tua<br>Sententia est. cum fabulando trivimus<br>Tempus, adeundo resarciamus id ocius.<br>RV. I prae, sequor. saltem impera, et factum puta.<br>ACTUS TERTIUS.<br>Lerna.<br>NEmo aedepol me astutior, vel cautior<br>Nemo est meo in quaestu. Oenopolas quoslibet,<br>Primarios etiam, ego respuo femina<br>Prae me. Scio si transuehi accidat<br>Potentiorem heroa, et heroida etiam,<br>Divertit hic potens ad oenopolia<br>Frequentia, et iuxta forum posita, ut potens<br>Sic scilicet videatur et quibuslibet,<br>Famulitia hinc sollicita sunt ob istius<br>Adventum. Item postquam parata mensa sit<br>Sybaritica, aut etiam apparatu Persico<br>Pulchre apparata, tum potens mensae assidet<br>Solus, aliis astantibus: de quolibet<br>Hic apparatu paululum gustat. proin<br>Idem apparatus ob feruntur ceteris,<br>Tum servulis. Papae, quam avidi cibi hi<br>Sunt? namque Betylum vorarent: purpura<br>Voraciores, credo. Sic superest nihil,<br>Quo servuli et ancillulae famulitio<br>Lassi, queant stomachum latrantem reddere<br>Placidum. Insuper cum ad calculum sint singula<br>Vocitanda, vix caupo audet officio suo<br>Fungi, imo praefinito vix audet loqui.<br>Quicquid datur, saepe accipit: vultu quidem<br>Hilari, animo sed non satis placido. Itaque<br>Conducitur magno domus, similiter et<br>Famuli. Quid huic? nonne nimium debitum, ilico<br>Pro fugium habet certissimam comitem? mihi<br>Quidem videtur: et omnium experientia<br>Rerum magistra, docuit id quam plurimos.<br>Ego quidem his astutior: domunculam<br>Pecunia emi mediocri pone moenia.<br>Quid mihi rei isthoc cum foro est, quod cum meo<br>Questu usque dissidet? Nihil quidem, quia<br>Hi qui videri non volunt, primum obtinent<br>Locum mea in domo. nam ab his mihi aedepol<br>Pecuniae non minima portio venit.<br>Ipsi si enim deverterent alio, meus<br>Frigeret omnino mihi quaestus. Sed id<br>Ne fiat, artes mille sunt notae mihi.<br>Bona pars meorum sunt iuvenculi, patrum<br>Qui sunt sub imperio: eidem modo quaeritant<br>Hospitia clancularia, ignorantibus<br>Parentibus possint suo pro ingeniolo<br>Vivere. Etiam sunt mihi aliquot puellulae,<br>Formae quidem non mediocris, vicinae: eas<br>Accerso, ubi veniunt mei, per pol probae,<br>Istos, uti in nassam bene illectos tenent,<br>Et nostrae inauctorant scholae. Et si quando non<br>Supersit illis aes, fides negatur haud<br>Ipsis: ea lege attamen, redeant brevi<br>Pecunia praesente. vel si adhuc deest,<br>Quicquid queant subripere clam parentibus,<br>Id adferant. sic neque Ceres, neque caro huic<br>Unquam deest, cum clanculum hanc ex horreis,<br>Isthanc item ex tinis ferunt furaciter.<br>Sed quid mea unde? modo habeam, gratum est lucrum.<br>Denique malorum omne genus ad me non secus<br>Confluit, uti ad Lernam Atticam omne sordium.<br>Quare in ditum merito est meum nomen mihi.<br>Ditescere at qui vult, opust a quolibet<br>Accipiat ulnis obviis lucrum, nihil<br>Curans de honesto. Quid mihi, si appellitent<br>Subinde me Lenam? parum est discriminis,<br>Num Lerna vel Lena vocor. At plaudo mihi,<br>Postquam meus quaestus calet: quem mihi bene<br>Stabilem peto, et perpetuum. Is aedepol modo<br>Recte se habet. nam sunt mihi hospites duo<br>Boni vana vellem: scilicet quod patria<br>Ipsi exulant, et per latrocinia, etiam<br>Furta, in animo esse hic victitare. At stultulae<br>Magni aestimo id? tales si enim propellerem,<br>Excluderem, edepol [(transcriber); sic: oedepol] mihi res colum<br>Ilico rediret. Quod quidem aiunt adfore<br>Genium Temesseum, in diem istud est. Neque<br>Haec tractitet secum in animo, ditescere<br>Qui vult. Sed hem? num video eos? certe quidem.<br>Transcurso opust hinc ad forum ocius mihi,<br>Deinde ad macellum, obsonii ut quid comparem.<br>Pol, polyphagos hos dixerim vere: usque enim,<br>Quid edet, rogant. Siccine moror? lingua ubi agitur,<br>Victoria est mulierculis certissima.<br>Nam lingua ubi soluta sit, nescit modum<br>Silentii ullum. Sed ego ne loquacula<br>Videar eis, forum adeo quam citissime.<br>SCAENA II.<br>Attabas. Numenius.<br>MOdo hercle non ad clepsydras paratus sum<br>Confabulari: pomeridianum sed<br>Tempusculum hoc transigere fabulis totum<br>Libet, et quidem illis continentibus. NV. Sane<br>Ne continens sis metuo. AT. Vah, calet lingua:<br>Neque bos, foret quamvis Batavus, haud linguam<br>Tamen coerceret. NV. Quid? Attaba hem, tu quae<br>Tibi, nemini. heus audin? cave. Nam henas, nosti,<br>Repetita fit chilias. AT. Tun arbitraris me<br>Quidquam? id mihi relligio maxima esset. Scin<br>Casus meos enucleare, tamquam rem<br>Sacram? tibi libet. NV. Agito id. AT. Parentes hic<br>Aiunt nihil magis salute gnatorum<br>Desiderate. Sed meos magis credo<br>Sitisse perniciem meam (impium quamvis<br>Sentire talia de parentibus sit) quam<br>Salutem. NV. At heus, credi id potest? Parentes num<br>Sunt uspiam in tantum improbi, improbum optarent<br>Qui filium? haud credo quidem. AT. Prius rem ipsam<br>Audito, tum dicas id. Hercle vix quinque<br>Decembribus nato, mihi exhibet gnato<br>Pecuniam matercula haec. nuces mercor,<br>Lusurus his cum aequalibus mihi. verum<br>Iaciendo in orcam, mihi perit statim grumus<br>Nucum omnis. Hic puer revertor ad matrem,<br>Exigo pecuniam. dat ipsa quamplurimum.<br>Itidem facit plus milis. Nuces vero<br>Ubi reliqueram, atque traderer cuidam<br>Probo magistro, allexit haud scio quanam<br>Re, stulta matercula puellulum invitum,<br>Ut salices capesseret iugum gnatus<br>Scholasticum. Puero placet, duce et matre<br>Adeo magistrum primitus mihi blandum.<br>Postea ubi me panaria laborare<br>Temulentia videt, suum probe munus<br>Facit, vel Orbilio ferocior quovis.<br>Non ausus id matri referre, compulsus<br>Feci meum officium: et quidem probe. Namque<br>Ne quidpiam manare posset ad pravum<br>Hunc plagosum, sedulo hercle cavi, dum<br>Illud rescitum iri arbitrabar. At quando<br>Id clam putabam fore, redibam ego rursus<br>Impigre ad ingenium. Hic ubi modum vero<br>Nullum facit, puer hic satis superque audax,<br>Matrem rogabat: si superstitem vellet<br>Me gnatulum, retineat a schola saltem.<br>NV. Sed quid animi mater tum habebat? AT. Hem mater?<br>Ultro patrem accessit, aliquid suo gnato<br>Indulgeat modo obsecrans, et hunc saltem<br>Puerum sinat vivere sua voluntate.<br>Nam non necesse habes tuo marite, inquit,<br>Agitare pro imperio omnia. Ipse tum durus<br>Coepit preces retundere ipsius. Tandem<br>Vero improbis orationibus victus,<br>Gerito ipsam curam filii, inquit. utrum aut hic<br>Salvus sit, aut perditus, ad hunc nihil spectat,<br>Curato tu. NV. Quaenam Attaba haec fuit Gello? et<br>Hicine [(transcriber); sic: Hiccine] pater? qualis fenestra aperta hic tum<br>Fuit tibi ad nequitiam? AT. Id exitus multum<br>Miser probavit. liberum tum enim factum est<br>Mihi, meam inclinare quolibet mentem,<br>Quia exulabat natibus severus tum<br>Orbilius. hinc cum aequalibus meis, buxo<br>Certare, globis, atque item pila coepi,<br>Quaeque animus affectabat exsequebar. NV. Num<br>Et parvus invisere soles suburras? AT. Non,<br>Quia illud aetas vetuit. Ex ephebis sed<br>Postquam exii, penitius huius inquam tum<br>Ingeniolum scisses. Quid huic fuit cura<br>Tunc unica, experientia doceri, quid<br>Aut senio ferret lucrosus, aut quidnam<br>Damnosa raderet canicula. NV. At numi<br>Ande? AT. Unde ais? mater pecuniae plusquam<br>Satis administrabat, patre inscio. NV. Numquid<br>Pater rescivit postea? AT. Nihil quidquam.<br>Imo si aliquid subinde is, connivebat. NV. Vah,<br>Nimia<br>[Grieks]<br>parentis. Omnino<br>Exuere sic patris animum, patrem? AT. Illud, sed<br>Sero modo conqueror. uterque tum mortem<br>Moritur parens, haeres relinquor ex asse<br>Solus, nihil relinquo in aedibus, nec vas,<br>Nec vestimentum, imo nec ollulam, quin mox<br>Corrado quaelibet. Deinde servos et<br>Ancillulas produco, vendo. mercede<br>Inscribo item aedes [(transcriber); sic: aedeis] , talenta congessi<br>Plusquam viginti. NV. Vah, tot aeris uni ne<br>Homunculo suffecit? obsecro qui iste<br>Tibi periit tantus pecuniae coetus?<br>AT. Id audies. Moritur parens uterque, ut mox<br>Dixi: et quidem exspectatus. Attalo me tum<br>Opulentiorem credidi. NV. Mihi Plutus<br>Sane fuisses. AT. Nortiae arbitrabar vel<br>Me gnatulum, cui nullus esset aequalis,<br>Cuique omne liberum foret. NV. Papae, mira et<br>Prava arrogantia divitum. sed enarra<br>Quaeso, unde tam subita opulentulo evenit<br>Tibi metamorphosis, beatior Croeso ut<br>Euaseris iam Irus? AT. Scies, modo posses<br>Tacere. provocare in aleam audebam<br>Tum quosuis, imo sorte maxima quavis<br>Apposita. ego solus monarcha regnabam,<br>Tanta potens pecunia, nec audebat<br>Quisquam aleae certamen aggredi mecum,<br>Vel provocatus. ceterum advenit quidam,<br>Nescio quis. NV. Isne erat opulentior te, vel<br>Potentior? AT. Nescio quidem, ast eundem me<br>Potentiorem vel fuisse, monstravit<br>Rei exitus. Paratus hic erat mecum<br>Sortem aleae experirier. Fuit nobis<br>Praescripta lex, ut quisque senionem vel<br>Coum iacit, tum alter talentulum ponet.<br>Qui vero chium vel caniculam mittit,<br>Idem talentum poneret. sed is qui tum<br>Venerem iacit, bene cumulatum acervum idem<br>Tolleret. utrique lex placet. rem adimus, non<br>Auibus bonis. NV. Malis? AT. Monarcha nummatus<br>[Grieks]<br>illinc abeo. NV. Ain Attaba? et zona et<br>Re perdita? AT. omni. NV. Ex gnatulo privignus est factus.<br>AT. Verus. NV. Sed id merito quidem tuo. scisti<br>Namque Venerem non convenire cum uxore<br>Summi Iovis. Iunonius, potens, stans pro<br>Iunone, quando eras monarcha, vellesne<br>Venerem tibi propitiam? Iniquum id est hercle,<br>Beneficium exoptare ab hac, cui numquam<br>Benefeceris. contrariae imo cuius tu<br>Parti faves. AT. Riden' Numeni in hac re tum<br>Misera, tum iniqua? NV. Iniqua ais? manet mente<br>Alta repostum odium hercle iniquae in Aeneam<br>Iunonis. AT. Haud aequum facis, dolentem qui<br>Rides amicum: credidi dolorem esse<br>Communem amicis. NV. Doleo maxime, sed nos<br>E poculo laetor bibisse eodem. nam<br>Iniuria Veneris uterque rem nostram<br>Haud paenitendam amisimus. Mala arbitror<br>Communia esse mitiora. Sed quod sors<br>Fert, animo id Attaba feramus aequo. In re<br>Enim mala, iuvat animus bonus multum. AT. Huic<br>Credis animi quid deesse? Si hercle ferveret<br>Militia, haud facerem pili quidem. Sed nunc<br>Ex Attaba fiam Irides miser, dum sim<br>Laboris inscius. NV. Ecce me: se qui si huius<br>Dogmata voles, numquam Irides eris faxo.<br>AT. Ego, si modo posses, nihil recusabo<br>Laboris, efficiendo quicquid obtrudes.<br>Famelicus namque peteret vel e flamma<br>Cibum. NV. Viden nostram? AT. Quam, heram? NV.<br>Ipsam. AT. Ain? quidnam<br>Operatur? NV. Ostia ambit, ut solet. AT. Num ergo<br>Loquax? NV. Loquacissima. Negotium si illi<br>Sit ad forum, saepe annus est priusquam illinc<br>Redeat. AT. Ita est. NV. Hinc audiamus haec secum<br>Quid garriet. Desint si huic quibus narret,<br>Quicquid animo gerit, experire, num longo<br>Sermone id aut lapidibus, aut luto dicet.<br>SCENA III.<br>Lerna.<br>HA ha, hae mihi iam nunc quidem ex animo libet<br>Ridere, cum video omnia ex animi mei<br>Sententia succedere. Haud credo deos,<br>Etiam si id intime velint, posse alicui<br>Magis esse propitios. cui quaeso citius,<br>Aut etiam abundantius opes obtrudere<br>Possent, quam huic modo faciunt? Pol nemini.<br>Sustineo sola familiam lautissimam,<br>Et id quidem paruo meo quaestu. Attamen<br>Carissimam annonam fuisse nemini<br>Latet. Quid at modo faciam? ditissima<br>Fiam brevi est necesse. Nam baculo licet<br>Pecuniam propellere optarem, haud secus<br>Atque inquiunt Graecos famem solere, pol<br>Minime valerem. Annona nam vilissima est.<br>Hodie ubi deveni in forum, concurrere<br>Cupediarii, coqui, cetarii [(transcriber); sic: caetarii] :<br>Offerre non, sed potius obtrudere mihi<br>Merces videbantur. Papae, quam subita mox<br>Mutatio rerum, ex inaudita cibi<br>Penuria, per maximam ecce copiam.<br>Obsonii tantum emi ego, quod vel novem<br>Hospitibus esset satis, ut arbitror, tribus<br>Argenteis. Hinc mihi lucrum est uberrimum.<br>Causabor annonam esse caram, id arguet<br>Mecum prior rerum indigentia. At pol mei<br>Flocci facient id hospites. non sunt enim<br>Ut<br>[Grieks]<br>hi, qui vel ob minimum obolum<br>Tragicas cierent, alteri parui Hercule,<br>Turbas. Mei tum liberales, tum boni<br>Homunciones sunt. qui enim nos calculum<br>Facimus, placet. Quidquid deinde asscribimus<br>Pro eduliis, haud displicet. Demum aedepol<br>Creta mihi sulcata est: ita et subinde ubi<br>Incaluerint potu, duae a me lineae<br>Ducuntur una. hi calculo facto nihil<br>Obmurmurant, imo, satis faciunt probe.<br>Tales ego blandiloqua blandis attraho<br>Semper mihi verbis. meus qui tum potest<br>Iacere quaestus? imo quid vel obstaret,<br>Quin ego opulentula ero brevi? At monet<br>Tempus, me ut hinc iam conferam ocius domum.<br>Struxisse dudum namque oportuit toros.<br>SCENA IIII.<br>Attabas. Numenius.<br>TRivenefica hinc siccine abiit? capin Numeni, quid<br>Inepta garriit? NV. Per optime, at dixin<br>Hoc fore? AT. Mea sententia quidem nobis<br>Mutandus esset mox locus. NV. Locum dicis?<br>Stulte sapis, tutius ubi pararemus<br>Nobis asylum nescio. AT. Sed hercle isthaec<br>Vel satrapen exenteraret. NV. Id credo<br>Quidem. Sed audistine saepe, quod partum<br>Sit male, male id rursum subinde dilabi?<br>Dignum iam habet patella operculum. AT. Quid tun<br>Numeni habes vel male pecuniam partam?<br>NV. Nonne id tibi dixi, me huic rei totis<br>Incumbere hic nervis, quo<br>[Grieks]<br>privem<br>Non segniter pecunia viatores.<br>Mecum edere si velis, animust ut hos viatores<br>Non segniter spolies pecunia et vita.<br>AT. Vita? satin sanus es? NV. Opinor occisos<br>Mordere non posse. AT. Au, modo scio quorsum<br>Tendas: nec hic me defuisse tentabis.<br>NV. Probo. Ceterum si quidpiam quit auferri<br>Domino inscio, audin? auferes id impune?<br>AT. Nescio. NV. Scies, vel a me abi. AT. Virum dices.<br>NV. Scis quid velim modo facias? AT. Id autem quid<br>Est dicito NV. Non te illius puto ignarum,<br>Quod servulo silicernium suo iniunxit.<br>AT. Numen quod et Cereris suo Deo asscripsit?<br>NV. Recte tenes. Demessione facta, audin?<br>Hic moris est habere in ipso agro aequatam<br>Satis aream, in qua ventilant suas fruges.<br>AT. Ab acere scilicet. NV. Tenes. in hac condunt<br>Frumenta temporis aliquantulum, donec<br>Sit in acero sum, quicquid ex agris illuc<br>Potuere congerere. AT. Scio. sed heus, quid me<br>Vis facere? NV. Dicam. fortis es, deinde aptus<br>Praecipue ad hanc rem quam paro, ibis illuc tum<br>Videns, ne convasare quid queas noctu.<br>At. Hem. scisne quid vel de latrunculis noctu<br>Ab area arcendis loquutus hic sit? NV. Phy<br>Stolide, putasne hos posse deprimi somno?<br>AT. Scio. At loci inscius sum ego, atque ob id furto<br>Inidoneus. NV. Docebo te locum, et furti<br>Modum. Tu huic dabis operam rei, ipse autem<br>Dabo interim alteri periculi multum<br>Maioris, ut qui exercitatior, nec non<br>Loci et modi mage conscius. AT. Placet, dexter<br>Mercurius adsit modo. sed. N. He tibi aute. AT. quid?<br>NV. Mercurius intervenit. A. Ain? NV. Vide. AT. Nu est is<br>Silicernii servus? NV. Tenes, facessamus<br>Hinc. Nam ut diei tempus est, morari nos<br>Credo hospitam, ut quae lectulos modo stravit.<br>SCENA. V.<br>Eudulus.<br>NAe stultus est, qui se manus credit Dei<br>Effugere posse pedibus humanis: licet<br>Accipitre sit pernicior, longae hercle sunt<br>Dei manus, nec non inevitabiles.<br>Expertus id sum hodie. Ego namque rure cum<br>Reverterer: video duas mulierculas<br>Ante praeeuntes, cupidus has dinoscere,<br>Praeeuntibus quantum queo, insto, consequor,<br>Saluto, cognosco resalutantes: erat<br>Nostras Noemi cum nuru, ut dixit, sua,<br>Hanc de Elimelech rogo, mortuum cum filiis<br>Dixit. Quid et sic sola nudaque veniat,<br>Interrogo. flens tale responsum dedit:<br>Egressa sum plena, vacuam iam me Deus<br>Reducit. Illius hercle fortunae oppido<br>Modo miseret me ut quae solet numerarier<br>Inter opulentulas, modo pauperrima<br>Redeat. Hero haec cur cesso nuntiare? nam<br>Fortasse paupertatulae huius obviam<br>Ibit. Tamen vereor ne conspiraverit<br>Tenacibus pecunia Plutis: quibus<br>Quanto est pecuniae magis, tanto hercle sunt<br>Attentiores ad rem. Egenus atque si<br>Quicquam poposcerit, audit ilico male<br>Ab eisdem. herum tamen meum illis imparem<br>Spero. Monet tempus, domum ut me hinc conferam,<br>Ne si hic diutius modo subsisterem,<br>Cum advesperascit, forte post festum adforem.<br>ACTUS QUARTUS.<br>Eudulus.<br>Multa hercle adhuc nox est meis oculis, idem<br>Et solitudo huius fori arguit. Solet<br>Enim die crepusculo frequentibus<br>Forum scatere operariis: nullum modo<br>Video. Quid hem? ni ambigua lunae lux sit, aut<br>Ni aedituus indocte, ut solet, modo rexerit<br>Horologium, vix tertia est. Ego dum nimis<br>Hero obsecundare studeo, multum meam<br>Defraudo naturam. Quid hic modo faciam.<br>Ignoro. Obambulare liberum est mihi hic<br>Ad satietatem usque. Si operarios enim<br>Manere, uti certum est, volo, discedere e<br>Foro haud licet. Sed heus, Noemin et nurum?<br>Quas tamen ob hesternam profecti unculam<br>Scio defatigatas fuisse oppido. Equidem<br>Ita est, adibo interrogans quonam velit.<br>SCENA II.<br>Noemi. Ruth. Eudulus.<br>Nemini ego plura acerba suspicor homini<br>Unquam accidisse, quam mihi mulierculae<br>Oblata sunt. heu me miserrimam, hanccine<br>Non licuit una cum viro atque filiis<br>Posuisse vitam? hacine [(transcriber); sic: haccine] ego causa tantum eram<br>Cupida revertendi in solum natale? cui<br>O quanto erat praestabilius, gentium ubivis<br>Vitam agere, quam huc redire, et hanc penuriam<br>Pati. Etiam et in patria datur stabulare sub<br>Dio. Num id est itineris exhausti, Deus<br>Bone, praemium? rogito inopis te nunc mei<br>Miserescat. RV. Obsecro bono mater animo<br>Sis. Satius aedepol fuisset, arbitror,<br>Huc non migrasse. Sed tamen quando hic sumus,<br>Quaeque obferuntur, perferamus ea animo<br>Aequo. EV. Noemi hem. NO. Me Noemi nominas?<br>Pol, falso id est nomen mihi inditum. Quis es?<br>Ho tune es Eudulus? EV. Tenes: quo tenditis?<br>NO. Sane haud scio quo tendimus, ferme ubi sumus<br>Ignoro, tanta me aegritudo oppressit. EV. Hem<br>Quid aegritudo? quaenam ea est? NO. Dicam tibi,<br>Intrasse me nosti die hesterna oppidum.<br>EV. Crepusculo nostis, scio. NO. Vacuam quidem. EV. Id<br>Dolui etiam. RV. Fortunae id inconstantiae<br>Asscribito. NO. Siccine fuit Rhamnusiae<br>Pro ludo, huic vetulae novercari, ut etiam<br>Ne obolum reliquerit, unde restim emat? equidem<br>Haec iam mihi foret expetenda maxime,<br>Si hominis nihil superesse post mortem, citra<br>Putidum cadaver crederem. EV. Quaeso bona<br>Verba. neque fortunae imputes: cum quicquid est<br>Tibi, credito, infortunii, id tibi a Deo<br>Penitus profectum sit, etiam ne dixeris<br>Tibi esse eundem iniurium: quia forte vel<br>Maiora de illo merita es. RV. Hem, tun' hanc, bone<br>Vir, in Deum peccasse diceres? NO. Volo,<br>Commeruimus malum: attamen dignum hisce vel<br>Iniuriis numquam. EV. Deus novit. NO. Quid hem<br>Vetula aliquid committeret, quamobrem fame<br>Periret? EV. Id numquam sinent cognatuli.<br>NO. Pauperculis cognatus est nullus. nam heri<br>Dum veni in urbem, quia pecuniae nihil<br>Mihi erat, adibam alicuius aedes misera, quem<br>Mihi suspicabar esse vel primarium.<br>Pepuli fores graviter quidem. BV. Scio veterem<br>Ob familiaritatem id egisti. NO. Tenes.<br>Mox prodit hospes, me rogans quidnam velim.<br>Tibi loqui, dico. fores aperit, rogat<br>Quae sim. Ego, Noemi. Quae Noemi inquit. Quasi<br>Non noveris, dixi. sobrinus tu mihi es.<br>Cognata non est nomine hoc mihi, quod sciam:<br>Respondit. Ev. Hunc forte ob diutinam arbitror<br>Absentiam, nomen tuum praeterierat.<br>NO. Quid si apud Hyperboreos talentum rem decem<br>Mortua reliquissem, anne vir bonus ille me<br>Bene nosceret? Sane, et quidem memoriter<br>Meam usque progeniem, ab avo atque atavo ordine<br>Bene numerans. EV. Bona verba quaeso. NO. Imo mala<br>Potius. E. Noemi perge narrare. NO. Quid opust<br>Verbis? meos homini missellula aperio<br>Casus. EV. Ut evidentiora scilicet<br>Indicia noscendi te haberet. NO. Id tenes.<br>EV. Quid deinde? NO. Quid deinde quaeris Ista dum<br>Oratione satis quidem longa eloquor,<br>concludo, nil pecuniae mihi esse. EV. Quid?<br>Nihil obtulit? NO. Nihil. E. Nec hospitio excipit?<br>NO. Imo nec agnoscit. Die sed crastino<br>Nos latius confabulaturos, mihi<br>Promittit, hac dere. EV. Interim hospitio cares.<br>NO. Quia egens, relicta misera sum ignoratur heu<br>Nomen, ego negligor. Vide quianam facit<br>[Grieks]<br>omnibus molesta. EV. Ubi hac nocte stabulum<br>Nacta es? NO. Ubi? sub dio. EV. Deus bone quanta et o<br>Quam paenitenda incurrit humanum genus<br>Si vixerit diu. NO. Atque si cognatus id<br>Egit, quid acturos putas alios? RV. Bono<br>Mater animo sis. hunc dolorem ponito.<br>Ego cellulam parabo conductitiam<br>Nobis. NO. Sed unde victum, et hospitii quis hem<br>Ius solvet? RV. Ipsa nendo, noctes et dies<br>Operamque dando, nos alam ambas. NO. Quaestus is<br>Eriget modo: nec possis hinc corradere<br>Ius filia hospitii. EV. Aedepol nimis anxia es,<br>Haec consulit bene. eius exsequitor, rogo,<br>Consilium. RV. Ita interea aliquid fiet scio.<br>NO. Id aliquid est nihil. Sed ut res postulat,<br>Faciendum est tamen. EV. Probo hercle, commodum<br>Operarii huc se conferunt. Vos agite rem<br>Vestram, his necesse est ut loquar. Habebitis<br>Me semper hercule, id quod unum valeo ego,<br>Cum lingua, tum mente vobis benevolum.<br>Valete. NO. Tu quoque valeas. Ruth, quid agimus?<br>RV. Quicquid tibi lubet, mihi mater placet.<br>NO. Obambulemus oppidum. RV. Non abnuo:<br>Nil aeque, ut otium, mihi cum sit odio.<br>SCENA III.<br>Eudulus. Philoponus. Loedorus.<br>Mulierculae huius per Iovem infortunium,<br>Vel lacrimas extunderet silici. Vide<br>Quam occidua sint bona quae homines tam avide ambiunt,<br>Desiderant. PH. Eudule salveto, quid haec<br>Frons tetricae vult sibi? quid? domin' recte omnia?<br>E. Ita quod sciam. P. Sed hem, quid est quod lacrimas<br>Etiam excutit tibi? E. Elimelech uxor. P. Quid haec?<br>Num Elimeelch reversus est? E. Quam vellem. L. Ob id<br>Tu lacrimaris, sin minus diu valeat? EV. Valet,<br>Numqui hercle posthac male habiturus. PH. Obsecro<br>Te Eudule, quidnam aegri in animo tibi sit? rogo<br>Ne animum meum diutius suspendito.<br>LOE. Idem obscro. EV. Vidistis has mulierculas?<br>P. Mox in foro? vidi. LOE. Atque ego. E. Noemi erat,<br>Altera nurus. PH. Cuius? EV. Noemi. PH. Elimelech<br>Cum filiis aderatne? EV. Dixit mortuos<br>Esse. LOE. Idne fles? quodsi adforent iuvenes, seni<br>Iniuriae nihil ortum. EV. Ain? LOE. Si Caspius<br>Vixisset, inclusus, fame confectus is<br>Dudum fuisset. EV. Riden heus? LOE. Nequa qui: is est<br>Mos Caspiis, sexagenarios fame<br>Conficere, scilicet. imo erat genitus, ut et<br>Moreretur. EV. Id nullus negat. Sed alia res<br>Est. PH. Explica obsecro. EV. Eius uxor rediit huc.<br>LOE. Plures idem efficient scio. EV. At tali hercule<br>Fortuna, ut eius te recusares fore<br>Rivalem. LOE. Ob id misera arbitror. EV. Miserrima:<br>Nam neque obolus, restim quo emat, superest ei.<br>PHI. Non dicis id. EV. Nihil magis. PHI. Mutatio<br>Tantan Deus bone rebus insit? quam male<br>Fortuna saevis, lubrica et vaga. Ne obolum<br>Reliquum esse, tantum habuisse? LOE. Tali miseriae<br>Nil miserius dici potest. PHI. Sed obsecro<br>Te Eudule, qui illi periit substantiae<br>Tam magna portio? EV. Deus novit. PHI. Neque id<br>Retulit tibi EV. Id quod retulit, narrabitur<br>Tibi postea. Prius volo rem agere meam,<br>Verba mihi ne lucrifaciam. Dicite mihi,<br>O perarier vos velle falces arguunt,<br>Vultisne heri demetere fruges? quantum enim<br>Quisquam suis operariis dederit, is et<br>Vobis dabit. PH. Iamdudum id optabamus, ut<br>Qui scivimus nobis ab ipso opellulae<br>Solatium promptissimum esse. LOE. Tun bone<br>Vir, opellulam vocitas? PHI. Labor non est labor,<br>Mercedem ubi recipis. EV. Probe dicitis. Agite<br>Adeamus agrum: hic vos labore, ego fabulis<br>Tempusculi molestiam triverimus. PH. Id<br>Nobis placet. Sed num puellulae tibi.<br>Frugem ut? EV. Scio, sunt, video herum. Quam ocissime<br>Abeamus hinc. LOE. Is non potest videre nos,<br>Quum non habet vitreos ocellulos. EV. Male<br>Dicax, num herum rides? PH. ingenium hominis<br>Est hercle. EV. Loedorus, papae, ingenium audio<br>Cum nomine optime quadrat. PH. Rem ipsam tenes.<br>SCENA IIII.<br>Boos.<br>Fidem quis in servo, obsecro, unquam quaereret?<br>Num rara avis servus fidelis? Quis hominum<br>Id diffiteretur? Fidelem isthunc meum<br>Dico esse, si quisquam alius. Ad quaevis quidem<br>Negotia expedienda non ineptus est.<br>Credo, suae non parceret vitae, modo<br>Posset mihi prodesse: tantum abest ut ab<br>Hoc luderer dolis. apud me est hercule<br>Illi fides tanta, ut etiam si posset, haud<br>Me falleret credam. Quid eius praedicem<br>Laudes? Mihi est et nomine et re Eudulus, hic<br>Sane mihi est monosyllabus. Nam iniunxeram<br>Illi de hesterna, ut operarios modo<br>Conduceret laboriosos. obsecro<br>Quam is habuit id curae? Mihi, ne forsitan<br>Oppressus alto somno is, id minus bene<br>Curasset, hercle cura somno inimica non<br>Defuerat. Experrectus hunc voco, volens<br>Hominem excitare. at ille nil contra, insolens<br>Quidem id facit, mecum inquio. Ipse aliquantulum<br>Iratus e lecto prosilio, et ad<br>Cubiculum eius pulsitans graviter fores<br>Prorepo, nec quemquam audio, cubile item<br>Cerno vacuum. Quietior recipio me in<br>Lectum ocius, mecum inquiens, eiusmodi<br>Servos nequaquam esse minimum decus aedium,<br>Ego semiplena luce ubi resplenduit<br>Sol, vestibus me vestio, atque huc ad forum<br>Venio: nec hic video virum. De eo hos viros,<br>Nisi ruri enim scirem esse, percontarer. At<br>Certum est mihi illuc ire, sacrificium ubi<br>Diluculare sit absolutum, id in animo est.<br>SCENA V.<br>Numenius. Attabas.<br>Modo Attaba audin? ipsa res manus poscit.<br>AT. Qui sic? NV. Rogas? eane excidere quae dudum<br>Dixi tibi? AT. Quae nam? NV. Hercle dixerim Lethem<br>Te verius, quam hominem. Seni aream? AT. ah, tamquam<br>Nomen meum. NV. Nunc demum opus tua exprompta est<br>Astutia. AT. Hercle exprompta bellule, namque hac<br>Mea periere talenta. Sed virum dices,<br>Modo mihi significes locum et modum. N. Laudo,<br>Portam hanc bi turritam viden? AT. Nisi credas<br>Oculos mihi deesse. NV. Ea exeunda est a<br>Cena tibi. AT. Villam haud scio. NV. Mane, postqui<br>Exieris hanc, aedificio eleganti aedem<br>Exstructam ad hanc manum videbis, illaec est.<br>AT. Iturne eo per publicam viam? NV. Itur. Sed<br>Exorbitabis tu sciens. AT. Scio. Nempe<br>Privata res quia geritur, via utendum est<br>Privata. N. Ita st. AT. Quid si aream insciens tum non<br>Invenero? NV. Invenias facillime faxo,<br>Graminea, quam diximus, ubi via haec esse<br>Desinit, habet semitam frequentem ab utraque<br>Manu, una ducit ad aream, aut aedeis,<br>Altera sinistra, hac sursum ab aedibus tendit,<br>Hac facito iter. AT. Tun me iubes aberrare<br>Ab aedibus, quum pone eas tamen praeda<br>Deliteat? NV. Haud scis quo velim. prius totam<br>Rem audi. Via isthaec te in nemus culum ducet<br>Villae obiacens, latitabis usque in hoc, donec<br>Tempus aliud poposcerit. AT. Scio donec<br>Operarios somno obrutos putem. NV. Recte.<br>Descendito tum per nemus, domum versus,<br>Ibi area est propter, tu in hac tibi iniunctam<br>Rem denique efficito. AT. Sed haud scio, quonam id<br>Fiet modo. NV. Faxo scies. Solet talis<br>Res aggredi a primatibus viris huius<br>Sectae, priusquam inimica lux propinquaret.<br>Ego id volo a te ante mediam aggredi noctem.<br>AT. Proflare toto pectore arbitraris tum<br>Operarios somnum? NV. Tu eos negas esse<br>Homines? Die non segniter laborare, et<br>Noctu excubare, suspicaris humanum<br>Id esse? AT. Quid si officii id, alteri cuidam<br>Acheronticus commiserit? NV. Quid et si nun<br>Caelum ruat? Veruntamen suus cuique<br>Est villulae<br>[Grieks]<br>tibi est is obiecta<br>Placandus offula, periculi forte<br>Ne quid latrando tibi parare posset. Tum<br>Vero. AT. Hem tibi. NV. Quid? laudo. cetera ex me mox<br>Scies. AT. Placet, modo Laverna conatus<br>Iuverit meos. NV. Iuverit, scio, modo audax sis.<br>SCENA VI.<br>Noemi. Ruth.<br>Profecto vere dicitur, spem fomitem<br>Laboris esse. haec deambulatio licet<br>Parum laboriosa, quam me anum male<br>Affecit: aedepol mihi profectio<br>Hesterna ludus, non labor visa est: prae ut haec<br>Hodierna, qua quid mihi laboriosius<br>Esse potuit nescio. RV. Ita ais mater? Satin<br>Sana? stadio tu comparas passum? NO. Mihi<br>Spes, filia, alas addidit tum. Hanc vero ubi<br>Viderimus esse vanam, et alas et animum<br>Abiecimus. RV. Non vana: quin habeas agrum<br>Incolumem adhuc. NO. Pol neutiquam degenerem: is est<br>Neglectus aeque ut domina: glaream, haud agrum<br>Dicas: decem annis vomerem non passus est.<br>RV. Attamen ubi voles, ab hoc pecuniae<br>Aliquantulum abrades. NO. Parum id quidem est. RV. Parum<br>Habere praestat, quam nil tamen. Aureum<br>Numisma, quantumvis etiam exile, esset et<br>Mendico opes Pactolicae. Ipsa vero, ubi<br>Vir ille dixit esse nil quod conqueri<br>Posset Noemi, agrum quum habet, qui vel suae<br>Iniurias penuriae propellere<br>Potest: statim exilui animo. Atque (ut dicitur)<br>Me provolutam ad Miluios videbar. id<br>Et tacita mecum agens, Bene actum est, salva res<br>Est: ego laboribus, et ager proventibus,<br>Salvae sumus. NV. Proventus ille erit admodum<br>Parvus. RV. Pusillitati ego eius obviam<br>Ibo, laborando, imo iam certum est mihi,<br>Nisi secus imperitaveris, prodire rus,<br>Atque sicubi nacta fuero philo pauperis<br>Domini agrum, ibidem colligam spicas. NO. Probo,<br>Nam messis hordeacea est. Et sane ego<br>Congrediar. RV. Id pol non sinam. Tu quae soles<br>Hic patricia esse, aetatis occiduae etiam,<br>Modo praeter aequum et praeter aetatem tuam<br>Corraderes spicas? opus negotii haud<br>Parui. sinam? nihil minus facies. Sed hinc<br>Te conferes intro, atque pones (si sapis)<br>Isthanc tuam aegritudinem. Nimium es enim<br>Sollicita [(transcriber); sic: Sollicita] de victu. Deo relinquito hanc<br>Curam: ipse enim qui cuncta pascit, non sinet<br>Suos fame extrema perire. NO. Ego facile<br>Hanc de annuis mitto. Si huic Maalion,<br>Vel Chloelion parvulus in aula luderet,<br>Nil aegritudinis esset amplius. RV. Omnium<br>Rerum arbiter Deus, si id ex re censeat<br>Tua esse, et invitae puellum obtrudet. NO. Id<br>Verum esse quis negat? RV. Interim aegritudinem<br>Istam evome ex animo tamen. ne te, obsecro,<br>Mater mea excrucia. Futuri enim exitum<br>Deus in sua unius manu tenet. NO. Aedepol<br>Ruth quanta quanta es, ipsa consolatio es.<br>Age age tuis parebo dictis, quae mihi<br>Omnem dolorem adimunt. RV. Pol optime facis,<br>Patienter hunc feras. Dabit Deus huic quoque<br>Finem. NO. Facillime feram. RV. Recte. Est enim<br>Cuivis dolori remedium patientia.<br>SCENA VII.<br>Attabas.<br>Quam saevit irata Nemesis. vah opulentule.<br>En pro pecuniaria zona, hunc habes<br>Modo sacculum. Rerum vicissitudinem<br>Quaeso vide. Si haec hercle praescisses, scio<br>Non tua talentula tam habuisses vilia.<br>Stultus malo accepto sapis. Sed quid egomet<br>Me concoquo, exedo, in animo voluens miser,<br>Partum alea infami malum? Satius quidem<br>Puto, si quid aegritudinis sit in animo,<br>Penitus id evellere. Quid in felicius<br>Enim, quam in ipsis pectoris penetralibus<br>Gestare veros inferos? Quique inferi<br>Horribiliores mente conscia sibi? At<br>Dignus profecto sum odio ego, cum muliebri<br>Isthac loquacitate. Nostra ex re foret,<br>Obire iussa Numenii potius, viri<br>Per Herculem vaferrimi. Iussit is, ut a<br>Cena oppido exirem, aucupandi gratia,<br>Casses enim hos mihi dedit, queis non parum a<br>Silicernii surripuero frugibus, et id<br>Hac nocte, si modo mihi Laverna sit<br>Propitia. Nunc vero exeo, commodius ut<br>Mihi tempus eligere queam. Satius enim,<br>Quam adesse post mala, ova morari censeo.<br>Omen [(transcriber); sic: Omem] sinistrum. Proripit se huc, cuius in<br>Igni modo ferrum est. Papae, scipionem habet,<br>Tripes animal quonam velit demiror. Hinc<br>Facillime observabo eum, quonam iverit.<br>SCENA VIII.<br>Boos. Attabas.<br>Qui procul ab aedibus operarios habet,<br>Si non gravetur hos subinde invisere,<br>Viae laborem foeneratum sentiet<br>Pulchre sibi. Id nunc scilicet me prolicit,<br>Etiam facit quo iniurias aestus feram<br>Aequius. Eo illuc vero nunc, ut quidnam agan [(reading uncertain: last letter unclear)]<br>Sciam. Solet vulgus operariorum enim<br>Plerumque heris absentibus, tempusculum haud<br>Labore, sed magis otio atque fabulis<br>Terere. Meus si Eudulus acquisiverit<br>Tales, ne ab iis latum ibo culmum, imo neque<br>Domum revertar, usque donec opellulae<br>Pensum diurnae absolverint. Veruntamen<br>Habeat licet fide probata operarios,<br>Nun quam tamen dum ventilavero aream,<br>Domum revertar. Nam scio, vigilantius<br>Praesente me incumbent, ut et noctu area<br>Libera sit a latrunculis et furibus.<br>Rem nosciturus itaque recta ad villam eo.<br>AT. Argis licet custodiam commiseris,<br>Faxo tamen de praeda optima maereas<br>Tu, atque ego triumphem. I, callidum me senties.<br>ACTUS QUINTUS.<br>Loedorus. Philoponus.<br>Philopone tam mane ne, domum cum sero heri?<br>Euripus ipus es hercule, inquiete cum<br>Isthac tua. PH. Loedore scin? insomnia quidem<br>dormire me haud sinunt. LOE. Quid insomnia ais? o<br>Quam vellem, ut Arcadicam habuisses hanc modo<br>Noctem: meae uxoris nates a frigoris<br>Iniuria sesquihorulam, vel plus eo<br>Defenderem. suspicor adhuc, insomnia<br>Quae haec sunt? PH. Quid id verbi est prius mihi dicito.<br>LOE. Apud Arcades insomniorum visitur<br>Nihil, inquiunt. PH. Credi potest? LOE. Nihil magis.<br>PH. Noctem lapillo candido dignam. hercule<br>Id ducerem felicitatis maximae<br>Loco, una si talis daretur nox mihi.<br>LOE. Dabitur, modo illuc demigres. Sed dicito<br>Qualia fuere insomnia haec, quae hac nocte te<br>Philopone, exagitavere? PH. Qualia censeas,<br>De isthac peregrina. LOE. Noemi de nuru<br>Scilicet. PH. Habes. LOE. Mirum profecto ni parum<br>In somniando fuerit huic discriminis<br>Tecum. PH. Facesse hinc in malam crucem scelus,<br>Cum hac opinione parum pudica. L. Quid, scin heus<br>Quid arbitrer? PH. Facile id tuo ex ingeniolo<br>Conicio. Certe honestiorem, vel socrus<br>Amantiorem vidimus neminem. Etiam<br>Id dicere ausim ego, quam habet virtutem, hanc ei<br>Fore<br>[Grieks]<br>LOE. Per herculem obsecro<br>Ne factites arcem ex cloaca. PH. Optem Eulogum<br>Te ex Loedoro. Sed id quod asserui modo,<br>Vel argumentis evidentibus optime<br>Docere possum. Honestius negabis, hic<br>Vidisse te arbitror aliquam nostratium<br>Legisse spicas, quam haec per integrum diem<br>Nuperrime. Denique quid hanc pellexit huc?<br>Num opes socrus? Sic hercle consultum probe<br>Eius fuisset inopiae, spicas item<br>Colligeret hic modo sedula. Ast quid? num viri<br>Spes consequendi hic a socru? Veruntamen<br>Nullos huic sciebat esse liberos.<br>Quid igitur? L. Erga socrum amor censes? PH. Rem acu<br>Tetigisti. LOE. Ego demiror aedepol aliquem<br>Posse faciei eiusmodi monstro allici.<br>Quod si essem ego viduus, magis quam talium<br>Cuticulae, pecuniae rubiginem<br>Ambirem. PH. Abi hinc cum ambitione isthac tua.<br>Scin esse Virtuti suum Cupidinem?<br>LOE. Venerisne is est puer etiam? PH. Caelestis. Hic<br>Mortalis est tuus Cupido. Nec ut tuo,<br>Caduca forma huic placet, sed mage animi<br>Probitas. Hic arctius proborum hominum animos<br>Amore sancto colligat. LOE. Deformis hic<br>Sit est necesse per Iovem, qui, ut praedicas,<br>Rationem habet nullam elegantiae. Liquet<br>Enim omnibus, simile usque gaudere simili.<br>PH. Stultus ego, qui tecum habeo verba: cum es boni<br>Sermonis infestissimus gladius. Id in<br>Animo habeo, videbis hunc Cupidinem<br>Bene meritum de eadem. At hic ne fabulis<br>Male collocamus tempus? Hinc adire rus,<br>Vel solis exortus monet. LOE. Philopone, quam<br>Operariis mercedula est solatio.<br>Quid, censen hunc herum priori? prompta ne?<br>PH. Tun id times? operarios mercedula<br>Fraudare, relligio foret tali arbitror.<br>LOE. Animum ad laborem dederis hercle. age, sequor.<br>SCENA II.<br>Misobigamus.<br>AEquo videntur longiores aedepol<br>Noctes mihi quantumvis aestivae, arbitror<br>Id esse propter coniugis demortuae<br>Absentiam. Deus bone, haec si uti fuit<br>Dulcis iuventae socia, solatium etiam<br>Potuisset esse meae senectuti, hercle me<br>Polycrate fortunatiorem dicerem.<br>Rem quam habuimus non medicorem a parentibus,<br>Mirum quidem qua industria hanc tutata sit.<br>Haec solitudinis propulsit taedium,<br>Qua nunc miserrime angor: haec. Sed augeo<br>Mihi aegritudinem. Hercle idem nolle atque idem<br>Velle usque iuxta mecum huic fuerit. neque<br>Forma, neque dos etiam movebit me, ut aliam<br>Ego coniugem unquam duxero, cum rara avis<br>Mulier proba est. Tentasse me laetor tamen<br>Quam veritati affine sit, Mulier bona<br>Pars bona. Etiam de cetero cavebo, ne<br>Vel sentiam, quam non sit improba mulier<br>Simplex malum. Quid est enim quod me haud sinit<br>Esse<br>[Grieks]<br>quid, Generis interitus? duo<br>Sunt mihi puelli. Venereae tentigines?<br>Aetate sum frigidus ego. quid tum? nihil.<br>Veruntamen permulta sunt quae me magis<br>A' bigamia deterreant. compellerer<br>Uxorculae, morosa si contingeret,<br>Libidini inseruire, iam aevo frigidus.<br>Non possum. agam quiduis prius. Novimus enim,<br>Seruire multis, sortis esse miserrimae.<br>SCENA III.<br>Numenius. Attabas.<br>TAntumne inest formidinis, ut etiam<br>Formidet umbram? AT. Umbram inquis? hercle spectrum erat<br>Deforme: sed brevius culum, niveum caput,<br>Cetera nigrum. NV. Femina fuit. AT. Gibber etiam<br>Totum fuit corpus. NV. Scio, hordeaceum,<br>Mirum hercle ni praedam tibi interceperit.<br>AT. Noctune sola femina? haud credo quidem.<br>NV. Viragines non credis esse feminas,<br>Audacia quae vel viro non cederent?<br>At qui hercle degenerem animum timor arguit.<br>AT. Si credidissem ego id fuisse feminam,<br>Per herculem intercepta praeda iam foret<br>Nostra. NV. Ah belle quidem: si feminam<br>Fuisse scisset, facinus aedepol viro<br>Exercuisset dignum. At heus, quid si virum?<br>AT Aeque quidem Sed credidi spectrum esse, vel<br>Daemona. NV. Periculum de eo egisses quidem.<br>AT. Prae horrore constupui fere. NV. Quando timidos<br>Statuisse vidisti tropaeum unquam? Hercle quod<br>Si talis oblatus fuisset mihi bolus,<br>Vel e famelici lupi faucibus, is hic<br>Adesset ereptus. mihi praedae nihil<br>Tunc temporis visum est, solum vertere mihi<br>Hercle in animo est. AT. Diutius subsistere hic,<br>Numquam scio ex re nostra id esset. NV. Quaeso quo<br>Divorteremus? AT. Quo lubet: dispice aliquid.<br>N. quid? hem scio. A. quo dicito? N. huc aurem admove.<br>AT. Hercule equites illic futuri sumus. NV. Habes.<br>Sed hem, quid? audistine? NV. Sane etiam nihil<br>Non his licere, et id quidem impune, mihi<br>Dixere. NV. Quid tu? iusque fasque esse inquiunt,<br>Quemuis viatorem pecuniario<br>Levare fasce. A. Quid itaque hic te detinet?<br>NV. Impunitas mali. AT. Haec ubi est summa? NV. Regio<br>Contermina huic regioni habet sane haud scio<br>Quos Hercules, aut Theseos, acerrimos<br>Talium equitum hostes. AT. Ne Hercules contra duos<br>Tamen. NV. Nihil periculi foret aedepol,<br>Ni doryphoris stipati adessent. AT. Metuis id<br>Ne? fuga timoris socia tum nobis erit<br>Subsidio. NV. At heus, quid si comprehendimur? AT. Id quoque est<br>Ferendum. ii enim qui aut in rota, aut in cruce obeunt,<br>Mortem magis propitiam habent, arbitror, eis<br>Qui vel phthisi vel calculo miseram exigunt<br>Vitam. NV. Age age, quando ita accipis, non abnuo<br>Rei exitum experirier tecum, modo<br>Respondeat linguae animus. AT. Id re senties.<br>Non tantum enim in loculos, sed in corpus etiam<br>Usque tibi coniunctissimus ferociam.<br>NV. Recte quidem. cedet scio in diverbium,<br>Coniunctus est suo Attabas Numenio.<br>AT. Quod si paroemio graphus dedisset id,<br>Per Herculem immortale nobis iam foret<br>Nomen. Sed heus, accingimurne iam itineri?<br>NV. Iamiam. AT. Grave et longum est, ad haec viatici<br>Parum. NV. Nihil nobis molestiae, arbitror,<br>Sarcinulae onus pariet. Viaticum in via<br>Nobis erit curae. AT. Sed hem, Lernae nihil?<br>NV. Valeat, suum sibi foeneratum sentiat<br>Munus. AT. Equidem pulchre. Deus, quantas ciet<br>Turbas. NV. Licet caelum inferis huic misceat<br>Per me: hinc ego facesso. AT. Subsequor libens.<br>SCENA IIII.<br>Boos. Thaltybius. Prodicus. Eutrapelus. Misobigamus. Philopolites.<br>DOsonis agnomen dehonestat hercule<br>Virum. Mea sententia, potius viri est,<br>Rem habere cum verbis simul promptissimam.<br>En commodum quos quaerito; et Thaltybius hos<br>Sequitur, laboris plurimum mihi dempserit<br>Adventus horum. Vos viri huc adeste, opus<br>Vestro mihi est arbitrio. tu Thaltybi<br>Praeco, Polybulum et ceteros accersito<br>Huc, patricii ordinis viros, ego interim<br>His aperiam sententiam meam. TH. Vin ut<br>Omnes? BO. Vola, fac sint decem numero. TH. Abeo.<br>Desiderantur septem adhuc, tertius adest<br>Philopolites. BO. Quidnam mihi usu venerit,<br>Viri, et quid optem, iam audietis, PR. Quid nam id est?<br>BO. Nostis Noemi suspicor nurum, cui<br>Nomen Ruth est. EV. Probitare rara: novimus.<br>B. Secunda abhinc nocte accidit mihi quid novi ab<br>Hac. Ventilueramus aream, atque tum<br>Hilarior ipse aliquantulum, me reposui<br>Iuxta manipulos dormiens. tandem haec ubi<br>Me sensit alto, suspicor, somno obrutum,<br>Prostravit a pedibus meis semet. PH. Nurus<br>Noemi id? hem. BO. Sane. hic ego nocte mediae<br>Expergefactus, sentio iuxta pedes<br>Nescio quid. PR. Haec erat? BO. Arbitrabar daemonem, aut<br>Spectrum esse. PR. Tantum audaciae puellulis<br>Inest, ut ad viri pedes? BO. Mane parum<br>Audacior, coepi rogare quis foret?<br>Respondit intrepide: Ruth ancilla tua sum.<br>Necessitate extrema adactae, socrus et ego,<br>Compellimur proscribere atque vendere<br>Agrum, precamur hunc emas. modo tamen<br>Hanc tegito pallio tuo, propinquus es.<br>EV. Edocta sic erat a socru, laudo hercule.<br>Quid tu tum? BO. Ego laudabam idipsum, tulit et a<br>Me mite responsum aedepol. Cognovimus,<br>Ego et meae urbis quivis, inquiens, probam<br>Te esse mulierem, et quia secus quam ut assolent<br>Puellulae, non concupiveris viros<br>Aetatulae tuae idoneos magis, ideo<br>Non defetiscar unquam ego experirier,<br>Donec tibi quod me petis confecero.<br>Sed alius est propinquior me, huic aperiam<br>Rem omnem, arbitris praesentibus. si is abnuit,<br>Ecce ipse adest, qui hanc tibi adimet curam ocius,<br>Vivit Deus. Vos itaque in hac re mihi volo<br>Testes et arbitros. EV. Probe facis quidem.<br>BO. En advenit propinquior me. EV. Quid, num is est<br>Misobigamus noster? BO. Tenes. Quod si modo<br>Praesto forent alii viri, iam arbitrio<br>Defuncti abiretis. EV. Scio, mox praesto erunt.<br>BO. Misobigame huc ades, assideto paululum,<br>Est quidpiam tecum rei mihi. MI. Mecum ais?<br>BO. Tecum. EV. En adest Thaltybius, atque ceteri.<br>MI. Quidnam? BO. Audies statim. Assidetote his viri,<br>Ut et mihi hac in re arbitri et testes sitis.<br>Res, quam paro, communis est Misobigamo<br>Mecum. Elimelech demortui uxor vendere<br>Exoptat agrum: id tibi aperire statuimus,<br>Senioribus praesentibus. Novisti enim,<br>Quantum subinde pariat et periurii et<br>Molestiae, isthaec clancularia emptio:<br>Quum venditori genere proximus, interim<br>Vel panis excitus bolo, temerare non<br>Veretur aram, qua nihil vel sanctius,<br>Imo vel antiquius homuncionibus<br>Exsistit. hunc si empturus es, mihi dicito.<br>Quod si secus de hac re tua est sententia,<br>Respondeas mihi, ut sciam quidnam ego agitem.<br>MI. Proventibus dominum annuis ager beat:<br>Cum scrinia interim pecunia futilis<br>Rubigine inficit. emam agrum. BO. Laudo quidem.<br>Nostine mantissae quid agro vendito<br>Oportet accedere? MI. Quid? BO. Id dicam tibi.<br>Quicumque agrum emerit, Ruth ipsius nurum<br>In coniugem accipiet. MI. Egone coniugem?<br>Nec nomen illud, nec etiam ferret animus.<br>Non mihi satis superque curae coniuge ex<br>Prima relicti liberi pariunt? egon<br>Hereditate propria fraudarem eos?<br>Propinquitatis cedo iuri. BO. Testor hos,<br>In huius indicium tuum mihi calceum<br>Sufficito. MI. Malo incalcatus [(transcriber); sic: incalceatus] vivere,<br>Quam coniugem ducere modo, accipe. BO. Viri<br>Per optimi, vos testor ipse, quod omnia.<br>Nunc quae fuerunt Elimelech possederim, et<br>In coniugem Ruth duxerim, ut vel suscitem<br>Demortui nomen, sepultum quod Deus<br>Sane esse noluit. PR. Sumus nos eius et<br>Testes, et arbitri. EV. Deum precor habeat<br>Muliercula haec usque sibi propitia, ut Rachel<br>Atque Lya, certe specimina Israeliticae<br>Domus evidentia. BO. Hic tuus sermo arguit,<br>Quam vere id es quod diceris: gratiam habeo.<br>Heus Thaltybi, renuntiato celeriter<br>Isthaec Noemi, quae dolore ac miseria<br>Tabescit: illi fueris optatissimus<br>Legatus, id scio. viri, qui nam placet<br>Factum? PR. Rogas? nos sumus id auctores tibi.<br>PH. Speramus ex sene iuniorem modo Boos,<br>Qui neutiquam a parente degenerans suo,<br>Rem publicam vita hac magis charam, haud secus<br>Quam rexerit pater, reget. BO. Saepenumero<br>Philiopolite hoc audivimus, quod re modo<br>Ipsa experimur, te esse amicum urbis meae,<br>Ut qui precatus fueris illi principem,<br>Rem publicae rei salutarem, bonum.<br>Laudo id ego. Ceterum viri, negotii<br>Quicquid mea causa subistis, postea<br>Vobis rependam, per Iovem haud sine foenore.<br>Veruntamen meis volo vos nuptiis<br>Hodie interesse, pro arbitratus praemio.<br>PH. Suscipimus id libenter. imo hercule decet<br>Et nos in hac re, et in alia quavis tibi<br>Generose princeps dare operam. BO. Bene facitis.<br>SCENA V.<br>Noemi. Thaltybius. Ruth.<br>ITan' ais? uxoremne? TH. Maxime. NO. Boos?<br>TH. Ipsus. NO. Boos ducet meam? TH. Sane quidem.<br>N. In coniugem? T. ah. non credis? hac die. N. hac die?<br>An quaequam erit Ruth te beatior? viro<br>Quae principi nubes: an et felicior<br>Quaequam me erit? Sed cui hoc bonum acceptum fera?<br>Mihi quae dedi consilium? an huic quae incipere sit<br>Ausa? an Deo qui eius gubernator fuit<br>Rei? Deus bone, obsecro haec nohis bona<br>Servato. TH. Fac serues modum, nimia hercule es.<br>NO. Tu Thaltybi non exilires gaudio,<br>Tibi si accidisset simile? Pol sunt fabulae<br>Quae garriunt de Pitana, ego ni vera sim<br>Pitana. Quam, ut hanc, aeque viro superstite<br>Cognoveris felicem? at hoc demortuo,<br>Quae fuerit infelicior, vel miserior?<br>TH. Legationem isthanc obivi hercule lubens:<br>Ut quem tui miserebat infortunii.<br>Sed modo tuae consultum erit miseriae: ego et<br>Vicem tuam laetor. Paratote ocius<br>Vos, ne morae sitis, ubi venerit hodie<br>Petiturus uxorem. Valete. NO. Thaltybi,<br>Antiqua si conditio vitae adhuc staret,<br>Bene tibi id evangelium iam diceres<br>Pol foeneratum. TH. Benevolus placet animus<br>Saltem valete. RV. Thaltybi praeco vale<br>Multum, diuque: senties me usque memorem<br>Huius. NO. Valeto Thaltybi. Quid dixin hoc<br>Fore filia? RV. Hoc viro nihil constantius.<br>NO. Dei id opus est vere. RV. Quis est potentior?<br>Quis ditior? quis misericors magis Deo?<br>Quis humilium mage rationem habet? licet<br>Caelestis aut mortalis is fuerit. Deus<br>Bone siccine e limo erigis me inopem? et honos<br>[fol. E4r]<br>Sit auribus: siccine misellulam evehis<br>E stercore, ut me nuptui vel principi<br>Viro dares &#960;&#945;&#953;&#8118;&#957;&#959;&#962; quid mater Deo<br>Dignum occinemus? NO. Filia omni laude is est<br>Superior, absit ut arbitreris laudibus<br>Te posse respondere munificentiae<br>Illius. Hoc certo scio, is me ex inferis<br>Revocavit ad vitam. RUTH. Qui ita? NOEMI. audies. genus<br>Per me stetit solam hactenus sterilem tamen,<br>Me fertilem modo reddidit per te Deus.<br>RUTH. Qui scis: utrum tibi filium pariam? NOEMI. id rogas?<br>Cum fertili vetulus? nihil certius. Ego<br>Avia ero, ego nutrix, ego gerula, ego sed<br>Ut nos paremus in huius adventum modo<br>Praestat. RU. Etiam tempus monet. NO. Sane quidem<br>Nihil est quod amplius moremini: intus haec<br>Mea modo despondebitur. Si etiam quid est<br>Quod restet: intus transigetur. ¤Plaudite.<br><a name = ""><table border = 0 cellpadding = 12><tr><td width = 408 align = center><a href ="#"><img align=bottom alt=Continue border = 0 src=https://www.let.leidenuniv.nl/Dutch/Stijl/Goudstaf.gif width=379></a></td></tr></table><br>FINIS.<br><a name = "Einde"><table border = 0 cellpadding = 12><tr><td width = 408 align = center><a href ="index-2.html"><img align=bottom alt=Continue border = 0 src="https://www.let.leidenuniv.nl/Dutch/Stijl/Goudstaf.gif" width="379"></a></h4></td></tr></table><table border = 0 cellpadding = 1><tr><td width = 222 align = center><h4>Tekstkritiek:</h4></td></tr></table><ul><li><a href="index-2.html">Ceneton</a><br><li><a href="https://www.let.leidenuniv.nl/Dutch/Canonisations.html">Voorkeurenpagina Opleiding Nederlands</a></ul></body>
<!-- Mirrored from www.let.leidenuniv.nl/Dutch/Ceneton/ZovitiusRuth1533.html by HTTrack Website Copier/3.x [XR&CO'2014], Wed, 23 Apr 2025 22:20:34 GMT -->
</html>