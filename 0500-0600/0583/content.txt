[Dutch]


Rederijkers: Een ghenouchelicke clute van nu noch. ms., 1575 ca.
In: Nederlandse kluchten, tafelspelen, Nederlandse en Franse
spreuken en refreinen. Rekeningen van Daneel Theysbaert te
Wachtebeke, 1570-1578. UBGent: Ms. no. 901 : 3.
Ceneton10649 - UBGent
Uitgegeven door drs. G.C. van Uitert.
Red. dr. A.J.E. Harmsen, Universiteit Leiden.
In deze tekst doen zich tal van onregelmatigheden in het rijm voor.
In principe hebben wij de rijmende verzen geteld, en regels tussen
de rijmwoorden niet in de vers-telling opgenomen; maar in twintig
gevallen hebben wij een niet-rijmende regel als vers beschouwd: vs.
19, 41-42, 49, 85, 115, 118-120, 151-154, 163, 190-193, 221-222.


                     Continue

[fol. 17r]

                Een ghenouchelicke clute
                van nu noch van iiij personagien
                te weten den man, den ghebuer
                dwyf ende die pape

          Den man

Eylacen die altoos is gheplaecht
Ende nemmermeer blyden dagh en bejaecht
Hem mach wel langhe dyncken den tyt
Als ic buten ben hebbic eenigh jolyt
(5) maer als ic thuis ben leyt myn herte ghebonden
Zo minnelic ben ic ghelevert den honden
myn wyf zy loddert, zy bouft
dan es myn herte zo zeere bedrouft
Dit waer te liene om claer vermanen,
(10) Zy doet my lachen dat myn ooghen tranen
Zo styf versetse mynen capproen

        Den Ghebure

Ghebuere hoe vaerdy

            man

Lieve ghebuere wat soude ic doen
myn wyf es teghen my zo quaet

          Ghebure

En beteret niet

            man

Wacharmen, Jaet
(15) achter waert als de hinne schert

          Ghebure

Anders niet

            man

[fol. 17v]
Het staet voorwaer alzoo verwert
Als noynt garen dede up een strene

          Ghebure

Ic zal u leeren een rene,
daermede zuldyse up een ander ploye brynghen

            man

(20) Up een ander ploye ic heb van als gheproeft

          Ghebure

Tsuere metten zoeten

            man

Ja al datter behoeft
tquaet met goet tes alleleens

          Ghebure

En blyvet noch altoos even quaet

            man

Godt weet neens
maer lancx om quader dat sy wort

          Ghebure

(25) Ic zal u wel raet gheven op een cort

            man

Dat beteren zal

          Ghebure

Godt weet

            man

nu zecht my dan

          Ghebure

Verstaet dan wel tbescheet
Als ghy thuus comp een voor al
spreect zy dan quaet zo zy ooc zal
(30) watse u smyt of wat zy u doet
zecht altoes nu noch
[fol. 18r]

            man

Waer dat goet
Dat waer tghene dat ic haer hiette
Ende in zy my trocke smete of stiete
Zey ic nu noch ic weet wel te vooren
(35) Zy sloughe my doot dat waer verloren
Haut dat nu noch dat wert droufheit swaer
Dat zou zy zegghen

          Ghebure

Daer en vraecht niet naer
ghy moetet herden groot en cleene

            man

En zoudic altoos nu noch zegghen

          Ghebure

Ja ghy al teenen

            man

(40) Goy zo zoudic langhe nu noch zegghen

          Ghebure

Tot dat ghyze verwect ende leert nu noch
te zegghen ghy moetet verduwen

            man

Hoe zoudic pynen my dat an te legghen
Gheifse my een smette ic zegghe nu noch
(45) zo gheefse my dusent mael meer toch
hoe zal ict daer mede maken

          Ghebure

En of zy namaels wel stoffeerde u caken
Met goeder spyse na u ghevoech
en zoudy nu niet connen nu noch zegghen

            man

[fol. 18v]
(50) Ja ic man passieret ghenouch
nu noch te zegghen even styf
Gaefse my wel tetene

          Ghebure

Jaese up u lyf
herderet in smyten in eenen doene
ghy zullet haer maken alzoo ghewone
(55) dat zy haer zal vervaren dan
En wanen dat ghy uus sins mist

            man

Dats rechs die man,
mochmense alzo ontvechten

          Ghebure

Jaet zechdy nu noch

            man

Ja ic by allen ghoen* knechten
ic zal nu noch zegghen wat zy my doet

          Ghebure

(60) Soo dat ic zal u maken vroet
Dat sy u heif al dul ghesmeten
Ende dat ghy van den duvel zyt beseten
Dat heifse met haren smyten ghedaen

            man

Dat wort een groute boerde

          Ghebure

Nu ghy zout gaen
(65) Gaet henen thuiswaert rasch
[fol. 19r]

          De man

Ghy zecht zeker waer
Adieu ghebuur

          Ghebure

Gaet henen gaet henen ic werpe u een schoelap naer
Dat ghy wel herden moet in desen
Want het zal zeker vremt te hooren wezen
Daer wordt een groot gheschal

          de man

(70) Nu dus vooren god zeghent het al
Zet ons teten ende te dryncken haest u snel
Wat duvel waer blyfdy

           dwyf

Ke zecht heer willecome schoon spel
Zecht uut waer hebdy ghebeyt zo langhe

          de man

Nu noch  

            wyf

Ja ghaet u ghanghe
(75) Ic wedde ic prouf u

            man

Nu noch  

            wyf

[fol. 19v]
Swyght godt bedrouve u
dat ghy dus langhe leift auden dwaes

            man

Nu noch  

            Wyf

Ja goey faes
Nu noch eyst nu anders niet

            Man

(80) Nu noch  

            Wyf

Hoort dit bediet
met dezen nu noch wat hebbic gheleden

            Man

Nu noch  

            Wyf

God moet u schaden en scheden
wat meendy hier me vuil catyf

            man

Nu noch  

            Wyf

Ke hoort doch dit bedryf
(85) en zal mer anders niet zegghen

          De man

Nu noch  

            Wyf

Laet ons met vreden met dezen Nu noch
Die duvel schinde u

            man

[fol. 20r]
Nu noch  

            Wyf

Ic wedde ic vinde u
dat u zal rauwen ic zecht u claerlic

            man

Nu noch  

            Wyf

(90) Dats emmer die duvel baerlic
ghy en vraechter niet nae
dat mercke ic doch

            man

Nu noch  

            Wyf

Haut dat zecht Nu noch  
Vuil catyf wat hebdy voren

            man

Nu noch  

            Wyf

Wey tes al verloren
(95) ic zals u noch gheven dat u zal grouwen

            man

Nu noch  

            Wyf

Ic zal u zo douwen
ghy zult dat nu noch achter laten

            man

Nu noch  

            Wyf

en macht niet baten
ic en hoorde desghelycx noynt myn leven

            man

[fol. 20v]
Nu noch  

            Wyf

(100) Goy ic zals u genouch gheven
dat u grauwelen zal zonder ghetal

            man

nu noch  

            Wyf

By goy ic zal
Haut dat wildys noch meer

            man

nu noch  

            Wyf

Amy myn hant doet my zo zeer
(105) al zoudy ramp hebben en die u droch
Wat meendy doch

            man

nu noch  

            Wyf

Dat es vremt bescheet
Ja tvremste dat ic noynt hoorde

            man

nu noch  

            Wyf

Ic zal ghereet
Haut dat nu zecht nu noch al teenen

            man

nu noch  

            Wyf

(110) Wat mach hy hier mede meenen
ic en hoorde myn daghen vremder advyse

            man

[fol. 21r]
nu noch  

            Wyf

Tjan ic loope uuten huyse
Lieve ghebure comt my ter baten

          ghebure

Wat ist lieve ghebuere

            Wyf

Dat zal ic u weten laten
(115) Wat ic mynen man doe goet of quaet
Hy zegt altyt nu noch wat ic hem doe

          Ghebure

Ic zoude den pape halen daer toe
De man heeft claer syns sins ghemist
met uwen smytene

            Wyf

(120) Es dat dan best dat wy den pape halen

          Ghebure

Jaet godt weet

           Dwyf

Nu gaen wy dan

          Ghebure

Ic gae mede ghereet
nu gaen wy den pape halen onder ons beeden

            man

(125) Aldus zoumen deze quade wyfven beleeden
By sent Jan dats goeden raet  
[fol. 21v]
Dat ic nu noch zeyde al es twyf quaet
ic hebse emmers versubtielt hier inne
Zy meent dat ic ben uuten zinne
ic moeter om lachen dats verloren
(130) Ic ben wyzer dan zalomon hier te voren
of virgilius of aristoteles met
Dat ic nu noch zey was goet opset
Ic zal haer quaetheit nu af brynghen
ghelyc den cochuit zal ic zynghen
(135) Altoos nu noch tot mynder vromen
zo waen ze dat myn nu es over comen
Ende zal my steerckelic smeeken dan

           Dwyf

Lieve heere comt tot mynen man
en ziet doch wat hem deert

           Pape

Wat mach hem ghebreken

           dwyf

(140) Hy zeyt altoos Nu noch

           pape

Wat dat zyn vremde treken
nu noch wat ramp heeft dat inne

          Ghebure

Hy is claerlic uuten zinne
dwyf heift hem ghestooten en ghesmeten
Dus mach hy wel zyn bezeten
(145) om deze onverduldicheit swaer

           pape

[fol. 22r]
Ic zal met u gaen tot daer
Haelt my myn stoole en mynen bouc
Ende mynen quispele

          Ghebure

Dit wert een schoon besouc
nu zullen wy weten wat nu noch bediet

           Pape

(150) Nu gaen wy rasch

            Wyf

Hier wonic heere ziet
Dit es myn man spreect hem toe

           Pape

In nomine patris et fily

            man

Nu noch  

            Wyf

Ic zegghe den man es claer beseten
(155) Des zoudic meenen

            Man

Nu noch  

           Pape

En spreect hy anders niet alteenen
Dan nu noch

            Wyf

Neen hy heere
Dit heeft hy curts aenghenomen
[fol. 22v]

           Pape

Sa vrient tot uwer vromen
ic wil u belezen en besweeren
(160) Ende manen by al dat u mach deeren
By nachtridders ende by avondtroncken
Die achter den hoven de belle cloncken
By cocketoysen by neckers by maren
ende by den drollen int weer weghen
(165) By catten die te danssen pleghen
Tswoendaechs ende by varende vrauwen
Dat ghy zecht op goeder trauwen
Wat u letten mach of ghebreken

            man

Nu noch  

           Pape

Wat en condy anders niet spreken

            Wyf

(170) Neen hy zeker here

           Pape

Tjan noch bemane ic u meere
By den zonnen boom en by der manen
Die allexander verfierde in wanen
ende by alle doode papen
(175) endeic bemane u by alle die gheselschape
Dat te babelonien leyt up cassteel

          De man

Nu noch  
[fol. 23r]

           Pape

Wey godts hebs deel
ic en weet niet wat hem mach letten

          Ghebure

of men hem teten gave

           Pape

Ja ja wilt hem dat voren zetten
(180) vanden besten ghezoden en ghebraden

            Wyf

Ic heb hier een stic van eender vladen
wil ic prouven of hyse mach

            man

nu noch  

          Ghebure

Nu rasch zonderr verdrach
haelt hem te eten hy zal claer ghenesen

            man

(185) nu noch  

           Pape

Ten mach gheen quaed wesen
hy heet zo mughelic alduere

            man

Nu noch  

           Pape

Hy machse wel ter keure
ic zie wel den man en heift gheenen noot

          Ghebure

[fol. 23v]
Vrauwe tes u schult cleen en groot
(190) gaefdy uwen man wel tetene
en ghy hem niet en waert zo fel
den man hi en zoude hem niet zo quael[ic...]*

            man

Nu noch  

           Pape

Ghy moet den man smeeken schiere

            Wyf

(195) Ic zal heere in alder maniere
en bidden hem vergheiffenesse van alle myn mesdaet
Jan vergheift my dat ic u oynt was so quaet
ende oynt zo fel was teghen u

            man

Ic vergheift u gheerne

          Ghebure

Ja wat zechdy nu
(200) De man es ghenesen ter stont

            Wyf

Hoe vaerdy Jan hoe vaerdy Jan

            man

Ic ben al ghezont
als ghy my niet meer quaet en zyt

            Wyf

neenic nemmermeer

           Pape

[fol. 24r]
Godt zy ghebenedyt
Die man es vanden evel ghescheyden
(205) Adieu vaert wel

            Wyf

Heere godt wil u gheleyden
ghy hebt myn herte ghepaeyt ter deghe
ic wil ooc gaen

          Ghebure

Dwyf es up weghe
wy mueghen wel spreken met goeden raet
dat ic u nu noch dede zegghen
was dat niet goeden raet

            Man

(210) By sent Jacob Jaet
maer metten eersten was ic daerom ghesmeten

          Ghebure

Maer nu hebdy namaels goede vladen gheten

            man

Dat doe ic sekere

          Ghebure

Ic en sach noynt wyf bat beghect
wanneer se meer haer man uut* stect
(215) of dat zy quaet sprect een vooral
zecht altyts nu noch

            man

[fol. 24v]
By sent thoon ic zal
Want anders gheen zaken en mach my droomen

          ghebure

Ja zo meent zy dat u curen overcomen
En ghy zullet al te boven blyven

          De Wyf

(220) Ay lodders dat men u moet ontlyven
Dat hebbic al te malen ghehoort

            Man

Wacharmen wacharmen

          Ghebure

Moort moort dwyf zal ons vernielen

            Wyf

Nu zecht nu noch  

            man

Ic en zal by mynder zielen
(225) nemmermeer seker lief wyf

            Wyf

Suldyt meer zegghen

            man

Neen ic up myn lyf
Twas myn ghebure diet my riet

          Ghebure

Tjan heere ic en riet u niet
daerom willet my verdraghen

            Wyf

(230) En weetty niet dat hem mesvalt met vlaghen
Die zyn hant steect tusschen schus en boom
[fol. 25r]

          Ghebure

Och ic kenne dat waer es

            Wyf

So nemes goom
Elc wacht hem die wel wil varen
godts gratie wil ons allen bewaren
(235) die vader die zone die helighe gheest
verleene ons zalicheit aldermeest


         Finis est


                     Continue

       Tekstkritiek

vs. 58: ghoen Dit woord is onduidelijk: er staat gho n wat is geïnterpreteerd
    als godts, maar wsch. iets als ghoe[de]n moet zijn. De h en de n zijn
duidelijk.
vs. 192 Het slot van deze regel is niet leesbaar.
vs. 214 uut Dit woord is niet goed leesbaar.

  • Ghewonelicke Vruecht (ca. 1575)
  • Man en een Wyf (ca. 1575)
  • Ceneton
  • Voorkeurenpagina Opleiding Nederlands

