<html><head><style type="text/css"><!-- A { text-decoration:none } --></style><title>Constantijn Huygens 1615</title><!-- Author: Frans Blom (F.R.E.Blom@hum.leidenuniv.nl) --><!-- Author: Antonius Harmsen (a.j.e.harmsen@hum.leidenuniv.nl) --><!-- Dept.: Dutch Language and Literature, Leiden University --><body bgcolor="#B3B3B3" leftmargin = "50"><a href = "../Canonisations.html"><img align=bottom border=0 src="../Stijl/Dutch.gif" width="379"></a><br><br><center><a href = "HUYG16.html"><img align=bottom alt="Continue" border = 0 src="../Stijl/Goudstaf.gif"></a></center><p><a name = CH1615001>[CH1615:001]<br><font color = red>TARQUINIUS</font><br>ACT. I. SC. I.<br><br><i>Personae:</i><br>Tarquinius<br>Lucretia<br>Nutrix<br>Comes Tarquinij<br>Puer<br>Tricipitinus<br>Valerius<br>Collatinus<br>Brutus<br>Chorus<br><br>Quis ille tandem pectori durus tuo<br>Successit hospes Tarquini, victas cui,<br>Sed ante pugnam, turpiter defers manus?<br>Invicto semper? hospes hic, an hostis est?<br>(5) Quisquis deorum cordis occultus mei<br>Fibras edaci devorans flamm&#226; tenes,<br>Age, si mereri nomen hospitis voles,<br>Saltem benignus aedium quas incolis<br>Arce ruinam, pone tormentis modum;<br>(10) Sin, hostis, &#244; tu nuncupari mavelis,<br>Nec hoc timorem nomen incutiat mihi,<br>Prodi nefande, quid lates? prodi scelus,<br>Harpyia, monstrum, et si quid est dirum magis.<br>Poenas cruentae caedis huic. Quo? quo feror?<br>(15) Cui, Sexte, cui mortem minis, cui vulnera<br>Vesanus infers? intus, intus iste habet,<br>Nec pellitur ferro aut minis; fixus semel<br>Haerebit usque, qualis umbra corpori,<br>Quae non peribit ante quam solem suum<br>(20) Videat perisse: nunc vide, qua lampade<br>Quo sole prognatus siet qui te tenet.<br>Effare lingua quicquid abstrusum capit<br>Pusilla moles pectoris quondam mei,<br>Effare, nullus arbiter, nullus vetat<br>(25) Nec hinc, nec inde testis, ad primum libet<br>Flammae redire fomitem et fontem meae.<br>Stabat superbo cincta circum milite<br>Hostile nondum passa pertinax iugum,<br>Nec adhuc quidem, sed mox triumphos Ardea<br>(30) Auctura nostros, si quis huic dextrae vigor:<br>Stabat, morasque non ferendas militi,<br>Nedum Quiriti, protrahebat, seu dolus<br>Fuit ille, seu tacitus magis metus hostium.<br>Ludis iocisque tempus omnis undique<br>(35) Terit caterva, discus hic, ibi tessera<br>Fervet, pila hunc, lucta alterum, aut saltus iuvat,<br>Illum hasta, tertium dapes et pocula,<br>Ego inter istos, otii et segnis morae<br>Pertaesus, extruo viris convivium,<br>(40) Sociisque lautum praebeo largus diem.<br>Potatur usque in vesperam, tument cibis,<br>Calent Lyaeo, fabulantur, garriunt:<br>Ibi (ecce quid nequeat merum) orta quaestio<br>De coniugum praestantia, laudat suam<br>(45) Quisque ut videri charior suae cupit:<br>Virtutem, Amorem, Castitatem singuli<br>Tollunt suarum, caeterarum deprimunt,<br>Iam perdidisse nomen et modum simul<br>Certaminis, iam iurgio propinquior<br>(50) Res visa, cum fretus suae prae caeteris<br>Tarquinius (iste cui dedit Collatia<br>Illustre nomen) dotibus Lucretiae,<br>Non est, ait, verbis opus, non iurgiis,<br>Brevi scietur quicquid abditum latet.<br>(55) Quin, si iuventae restat huic quisquam vigor,<br>Volemus illuc; atra nox instat Polo,<br>Eamus, ipsa res sui arbitrium feret.<br>Placuere verba; nemo qui faciat moram;<br>Iuvante Baccho tollimur certatim equis,<br>(60) Urgemus illos, fraena laxamus manu,<br>Qui nescysset iudicasset profugos:<br>Ventum est ad Urbem; Regias primum nurus<br>Adimus, illas poculis, illas mero<br>Dicam sopitas, an sepultas penitus<br>(65) Depr&#234;ndimus, et quidem supra ac deceat probas;<br>Pleni pudore pergimus Collatiam,<br>Ad ultimam certaminis velut arbitram;<br>Iamnunc rubente&#238;s merserat Phoebus comas<br>Et occupanti cesserat nocti dies.<br>(70) Tectum subimus illico Lucretiae,<br>Coenaculumque; media enim hoc stabat domo.<br>Ibi illa, qualis inter intactas solet<br>Dictynna turbas; quando sub densis latens<br>Nemorum tenebris Phoebe devitat tuum<br>(75) Furentis aestum; vulneris ferae dati<br>Memorare casum, sive terribilis apri<br>Minas cruenti. talis hercle, nec mero<br>Perfusa, nec Thyrso manum, nec poculis<br>Onusta...<br><br>Tarquinius Superbus, septimus et ultimus Romanorum<br>rex, a moribus cognomen adeptus, Tulliam Servii Tullii<br>filiam uxorem duxerat perferoci ingenio mulierem. Eius<br>consilio socerum interfecit, regnumque sceleste<br>occupavit. Bello tum strenuus fuit, Latinos Sabinosque<br>domuit, Suessam Hetruscis eripuit. Gabios per Sextum<br>filium simulato perfugio in ditionem redegit. Ferias<br>Latinas primus instituit et demum cum Sextus eius<br>filius Lucretiae per vim stuprum intulisset, cum<br>universa familia in exilium actus ad Porsennam<br>Hetruriae regem se contulit; qui pro eius restitutione<br>bellum Romanis intulit nequicquam.<br><br>Lucre. 1. Lucretii Tricipitini f.<br>Nutrix. 2.<br>S. Tarquin. 3. Tarquinii superbi filius.<br>Collatin. 4. Aegerii ex Tarq. Superbi sorore f. gener Lucretii Tricip.<br>Lucretius. 5. Tricipitinus, pater Lucretiae.<br>Puer. 6.<br>L. Iunius Brutus. 7. postea Collatini in consulatu collega.<br>Chorus. 8.<br>Comes. S. Tarquinii.<br><br>Act. I. Sc. I. Tarquinius<br>&#160; &#160; &#160; &#160; Sc. II Lucretia. Nutrix<br>&#160; &#160; &#160; &#160; &#160; &#160; &#160; &#160; Chorus.<br>Act II. Sc. I. Tarqu. eiusque Comes.<br>&#160; &#160; &#160; &#160; Sc. II. Lucretia. Puer. seu nuncius<br>&#160; &#160; &#160; &#160; &#160; &#160; Chorus<br>Act. III. Sc. I. Tricipitinus. P. Valerius.<br>&#160; &#160; &#160; &#160; Sc. II. Puer. Tricipitinus. P. Valer.<br>&#160; &#160; &#160; &#160; Sc. III. Collat. Brut. Puer.<br>&#160; &#160; &#160; &#160; &#160; &#160; Chorus<br>Act. IV. Sc. I. Lucret. Puer.<br>&#160; &#160; &#160; &#160; Sc. II. Tricip. P. Valer.<br>&#160; &#160; &#160; &#160; Sc. III. Collat. Brut. Tric. Valer.<br>&#160; &#160; &#160; &#160; Sc. IV. Lucret. (primum muta) Coll. Br. Tric. Valer.<br>&#160; &#160; &#160; &#160; &#160; &#160; Chorus<br>Act. V. Sc. I Coll. cadaver in publico servat. Chorus civium.<br>&#160; &#160; &#160; &#160; Sc. II. Brut. castigat lachrymantes et excitat. Coll. Chorus civium<br>&#160; &#160; &#160; &#160; &#160; &#160; Finis repletus minis.<br><br>Act. 1. Narrat S. Tarquinius coenantem se hesterno die apud<br>Collatinum, tanto amore Lucretiae (uxor ea est Collatini) exarsisse,<br>uti vix ferat. ac post infinitos animi ultro citroque conceptus<br>deliberat tandem in castra redire.<br>Act. 2. Reversus S. Tarquinius Collatiam et a muliere propinqua<br>hospitio exceptus, facinus propositum exequi deliberat. [Chor.]<br>Act. 3. Lucretia tota lachrymis perfusa, deplorat&#226; multum diuque<br>amissa virginitate, virum patremque per traditas pueros literas<br>accersit. [Chor.]<br>Act. 4. Invenit colloquentes puer heri patrem cum ipso hero, ac<br>literas tradit, quibus illi lectis, stupefacti summopere advolaturos<br>illico pollicentur. Chor.<br>Act. 5. Lucretia exiens et usque gemebunda quos expectabat procul<br>advenientes vidit sedens, astantibusque mox illis rem totam ut gesta<br>erat evolvit. qua audita illi consolantur pro viribus illam, ac<br>vindices haud segnes fore pollicentur. quibus non contenta Lucretia<br>cultrum quem sub veste conditum habebat pectori infigit, quem corpore<br>extractum manu tenens, non per hunc inquit et caet. Chor.<br><br>Personae<br>S. Tarquinius<br>Collatinus<br>Aegerius<br>Lucretia<br>Chorus<br>Puer<br><i> Id. (13) Apr </i><br><br><hr><br><a name = CH1615002>[CH1615:002]<br>Tandis qu&#146;il pleut au ciel de me garder entiere,<br>Ie servoy &#225; mon maistre, et de guide et de Guet.<br><br><br><hr><br><a name = CH1615003>[CH1615:003]<br>Or qu&#146;un malheur fatal m&#146; a faict baiser la piere:<br>Ie luy sers en peinture et en vers de subiet.<br><br><br><center><a href = "HUYG16.html"><img align=bottom alt="Continue" border = 0 src="../Stijl/Goudstaf.gif"></a></center><br><ul><li><a href = "HUYG16.html">Continue</a><li>Return to the <a href="index.html">home page of Huygens&#146;s poetry</a><li>Return to the <a href="../Latijn/Heinsius.html">home page of the Heinsius collection</a></ul></body></html>